<!DOCTYPE html>
<html lang="en">
<head>
	<meta charset="utf-8">
	<link rel="stylesheet" href="../../../style/style.css">
</head>
<body>
	<h2>॥ श्रीदेवीनवरत्नमालिकास्तोत्रम् ॥</h2>
	<div>
		<p>
			बालायाश्चरणद्वन्द-<br />
			माश्रयेऽभीष्टसिद्धये ।<br />
			लोलायाः कुमुदानन्द-<br />
			बालचुम्बितमस्तके ॥ १ ॥
		</p>
	</div>
	<div>
		<p>
			बालाम्बिकां नौमि पिनाकपाणे-<br />
			र्वामार्धरूपां परमार्थदात्रीम् ।<br />
			संसारपाथोनिधिपारमाशु<br />
			नतान्नयन्तीं नवभानुरूपाम् ॥ २ ॥
		</p>
	</div>
	<div>
		<p>
			मूकोऽपि काव्यं प्रकरोति यस्याः<br />
			कारुण्यतश्चित्रपदार्थरम्यम् ।<br />
			सा मे प्रसीदत्वगराजकन्या<br />
			मान्या सुराणां कवितावदान्या ॥ ३ ॥
		</p>
	</div>
	<div>
		<p>
			कम्बुकण्ठि करुणामृतराशे<br />
			शङ्खधृन्मुखसुराग्र्यनिषेव्ये ।<br />
			अम्बुदप्रतिमकेशसमूहे<br />
			शम्बरार्यहितकामिनि पाहि ॥ ४ ॥
		</p>
	</div>
	<div>
		<p>
			यशः पूगदात्रीं तमःपारदात्रीं<br />
			रहःपूजनेष्टां तपःपूर्णचित्ताम् ।<br />
			गिरीन्द्रस्य पुत्रीं जवात्कालहन्त्रीं<br />
			नमस्यामि कारुण्यपूर्णेक्षणां त्वाम् ॥ ५ ॥
		</p>
	</div>
	<div>
		<p>
			विध्यण्डमण्डलविनिर्मितिदक्षलीलां<br />
			विध्वर्भकप्रविलसन्मकुटैकलोलाम् ।<br />
			शुभ्राभ्रदुग्धपरिहाससमर्थचेलां<br />
			शुद्धान्तरङ्गविदितां प्रणतोऽस्मि बालाम् ॥ ६ ॥
		</p>
	</div>
	<div>
		<p>
			मातर्बाधिर्यमूकीभवनमुखमहारोगसम्पीडिताङ्गा<br />
			भूताविष्टाश्च तत्तत्प्रशमनमचिरात्काङ्क्षमाणाः सुदूरात् ।<br />
			आगत्याश्वेव तत्तत्प्रशमनपटुतां मन्यमाना जनेऽस्मिन्<br />
			याचन्ते किं प्रकुर्यां वद तुहिनगिरीशानपुत्रीन्दुमौले ॥ ७ ॥
		</p>
	</div>
	<div>
		<p>
			भक्तानामतिशीघ्रमिष्टफलदां सक्तां गिरीशे मुदा<br />
			मुक्ताहारविभूषितस्तनयुगां त्यक्ताभिलाषैर्नुताम् ।<br />
			शक्तां कौतुकतः प्रपञ्चजनने रक्ताम्बरां भावये<br />
			सिक्तां कुम्भिकराग्रकुम्भसलिलैर्युक्तां गजास्यादिभिः ॥ ८ ॥
		</p>
	</div>
	<div>
		<p>
			कल्याणानि करोतु कापि तरुणी कामारिसंमोहिनी<br />
			कल्याणाचलमध्यशृङ्गवसतिः कल्या प्रणम्रावने ।<br />
			प्रालेयाचलवर्यमात्मजननस्याधारमातन्वती<br />
			नैजान्तःकरणाद्र्रतां प्रणमतां प्रख्यापयत्याशु या ॥ ९ ॥
		</p>
	</div>
</body>
</html>
