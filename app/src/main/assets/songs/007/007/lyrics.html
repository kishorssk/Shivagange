<!DOCTYPE html>
<html lang="en">
<head>
	<meta charset="utf-8">
	<link rel="stylesheet" href="../../../style/style.css">
</head>
<body>
	<h2>॥ श्रीललिताम्बापरमेश्वरस्तवः ॥</h2>
	<div>
		<p>
			कलयतु कल्याणततिं कमलासखपद्मयोनिमुखवन्द्यः ।<br />
			करिमुखषण्मुखयुक्तः कामेशस्त्रिपुरसुन्दरीनाथः ॥ १ ॥
		</p>
	</div>
	<div>
		<p>
			एकैवाहं जगतीत्यायोधनमध्य अब्रवीद्यादौ ।<br />
			शुम्भं प्रति सा पायादाद्या शक्तिः कृपापयोराशिः ॥ २ ॥
		</p>
	</div>
	<div>
		<p>
			ईषदिति मन्यते यत्पदभक्तः शम्भुविष्णुमुखपदवीः ।<br />
			सा मे निश्चलविरतिं दद्याद्विषयेषु विष इवात्यन्तम् ॥ ३ ॥
		</p>
	</div>
	<div>
		<p>
			लभते परात्मविद्यां सुदृढामेवाशु यत्पादसक्तः ।<br />
			तां नौमि बोधरूपामाद्यां विद्यां शिवाजमुखसेव्याम् ॥ ४ ॥
		</p>
	</div>
	<div>
		<p>
			ह्रीमान्भवेत्सुरेशस्तद्गुरुरपि यत्पादभक्तस्य ।<br />
			लक्ष्मीं गिरं च दृष्ट्वा सा मामव्यात्तयोः प्रदानेन ॥ ५ ॥
		</p>
	</div>
	<div>
		<p>
			हसति विधुं हासेन प्रवालमपि पञ्चशाखमार्दवतः ।<br />
			अधरेण बिम्बमव्यात् सा मा सोमार्धमूर्धपुण्यततिः ॥ ६ ॥
		</p>
	</div>
	<div>
		<p>
			सकलाम्नायशिरोभिस्तात्पर्येणैव गीयते रूपम् ।<br />
			यस्याः सावतु सततं गङ्गाधरपूर्वपुण्यपरिपाटी ॥ ७ ॥
		</p>
	</div>
	<div>
		<p>
			कलिमलनिवारणव्रतकृतदीक्षः कालसर्वगर्वहरः ।<br />
			करणवशीकरणपटुप्राभवदः पातु पार्वतीनाथः ॥ ८ ॥
		</p>
	</div>
	<div>
		<p>
			हरतु तमो हार्दं मे हालाहलराजमानगलदेशः ।<br />
			हंसमनुप्रतिपाद्यः परहंसाराध्यपादपाथोजः ॥ ९ ॥
		</p>
	</div>
	<div>
		<p>
			ललनाः सुरेश्वराणां यत्पदपाथोजमर्चयन्ति मुदा।<br />
			सा मे मनसि विहारं रचयतु राकेन्दुगर्वहरवदना ॥ १० ॥
		</p>
	</div>
	<div>
		<p>
			ह्रीमन्तः कलयति यो मूलं मूलं समस्तलक्ष्मीणाम् ।<br />
			तं चक्रवर्तिनोऽपि प्रणमन्ति च यान्ति तस्य भृत्यत्वम् ॥ ११ ॥
		</p>
	</div>
	<div>
		<p>
			सदनं प्रभवति वाचां यन्मूर्तिध्यानतो हि मूकोऽपि ।<br />
			सरसां सालङ्कारां सा मे वाचं ददातु शिवमहिषी ॥ १२ ॥
		</p>
	</div>
	<div>
		<p>
			करकलितपाशसृणिशरशरासनः कामधुक् प्रणम्राणाम् ।<br />
			कामेश्वरीहृदम्बुजभानुः पायाद्युवा कोऽपि ॥ १३ ॥
		</p>
	</div>
	<div>
		<p>
			लब्ध्वा स्वयं पुमर्थांश्चतुरः किञ्चात्मभक्तवर्येभ्यः ।<br />
			दद्याद्यत्पदभक्तः सा मयि करुणां करोतु कामेशी ॥ १४ ॥
		</p>
	</div>
	<div>
		<p>
			ह्रीङ्कारजपपराणां जीवन्मुक्तिं च भुक्तिं च ।<br />
			या प्रददात्यचिरात्तां नौमि श्रीचक्रराजवसतिम् ॥ १५ ॥
		</p>
	</div>
	<div>
		<p>
			श्रीमातृपदपयोजासक्तस्वान्तेन केनचिद्यतिना ।<br />
			रचिता स्तुतिरियमवनौ पठतां भक्त्या ददाति शुभपङ्क्तिम् ॥ १६ ॥
		</p>
	</div>
</body>
</html>
