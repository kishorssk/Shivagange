<!DOCTYPE html>
<html lang="en">
<head>
	<meta charset="utf-8">
	<link rel="stylesheet" href="../../../style/style.css">
</head>
<body>
	<h2>॥ श्रीराजराजेश्वरीषोडशी ॥</h2>
	<div>
		<p>
			नौमि ह्रीञ्जपमात्रतुष्टहृदयां श्रीचक्रराजालयां<br />
			भाग्यायत्तनिजाङ्घ्रिपङ्कजनतिस्तोत्रादिसंसेवनाम् ।<br />
			स्कन्देभास्यविभासिपाश्र्वयुगलां लावण्यपाथोनिधिं<br />
			भक्तत्राणपरायणां भगवतीं श्रीराजराजेश्वरीम् ॥ १ ॥
		</p>
	</div>
	<div>
		<p>
			नौमि ह्रीमत आदधाति सुगिरा वागीश्वरादीन्सुरां-<br />
			ल्लक्ष्मीन्द्रप्रमुखांश्च सत्वरमहो यत्पादनम्रो जनः ।<br />
			कामादींश्च वशीकरोति तरसायासं विना तां मुदा<br />
			भक्तत्राणपरायणां भगवतीं श्रीराजराजेश्वरीम् ॥ २ ॥
		</p>
	</div>
	<div>
		<p>
			नौमि श्रीसुतजीवनप्रदकटाक्षांशां शशाङ्कं रविं<br />
			कुर्वाणां निजकर्णभूषणपदादानेन तेजस्विनौ ।<br />
			चाम्पेयं निजनासिकासदृशतादानात् कृतार्थं तथा<br />
			भक्तत्राणपरायणां भगवतीं श्रीराजराजेश्वरीम् ॥ ३ ॥
		</p>
	</div>
	<div>
		<p>
			नौमि श्रीविधिभामिनीकरलसत्सच्चामराभ्यां मुदा<br />
			सव्ये दक्षिणके च वीजनवतीमैन्द्र्यात्तसत्पादुकाम् ।<br />
			वेदैरात्तवपुर्भिरादरभरात्संस्तूयमानां सदा<br />
			भक्तत्राणपरायणां भगवतीं श्रीराजराजेश्वरीम् ॥ ४ ॥
		</p>
	</div>
	<div>
		<p>
			नौमि श्रीमतिधैर्यवीर्यजननीं पादाम्बुजे जातुचि-<br />
			न्नम्राणामपि शान्तिदान्तिसुगुणान्विश्राणयन्ती जवात् ।<br />
			श्रीकामेशमनोम्बुजस्य दिवसेशानार्भकाणां ततिं<br />
			भक्तत्राणपरायणां भगवतीं श्रीराजराजेश्वरीम् ॥ ५ ॥
		</p>
	</div>
	<div>
		<p>
			नौमि श्रीपतिपद्मयोनिगिरिजानाथैः समाराधितां<br />
			रम्भास्तम्भसमानसक्थियुगलां कुम्भाभिरामस्तनीम् ।<br />
			भामिन्यादिविषोपमेयविषयेष्वत्यन्तवैराग्यदां<br />
			भक्तत्राणपरायणां भगवतीं श्रीराजराजेश्वरीम् ॥ ६ ॥
		</p>
	</div>
	<div>
		<p>
			नौमि व्याहृतिनिर्जितामरधुनीगर्वा भवन्त्यञ्जसा<br />
			मूका अप्यवशाद्यदङ्घ्रियुगलीसन्दर्शनाज्जातुचित् ।<br />
			हार्दध्वान्तनिवारणं विदधतीं कान्त्या नखानां हि तां<br />
			भक्तत्राणपरायणां भगवतीं श्रीराजराजेश्वरीम् ॥ ७ ॥
		</p>
	</div>
	<div>
		<p>
			नौमि ब्रह्मविबोधिनीं नमुचिजिन्मुख्यामराणां तते-<br />
			र्भण्डाद्याशरखण्डनैकनिपुणां कल्याणशैलालयाम् ।<br />
			फुल्लेन्दीवरगर्वहारिनयनां मल्लीसुमालङ्कृतां<br />
			भक्तत्राणपरायणां भगवतीं श्रीराजराजेश्वरीम् ॥ ८ ॥
		</p>
	</div>
	<div>
		<p>
			नौमि प्रीतिमतां यदङ्घ्रियुगलार्चायां न बन्धो भवेत्<br />
			स्याच्चेद्विन्ध्यनगः प्लवेच्चिरमहो नाथे नदीनामिति ।<br />
			मूकः प्राह महाकविर्हि करुणापात्रं भवान्याः स्तुतिं<br />
			भक्तत्राणपरायणां भगवतीं श्रीराजराजेश्वरीम् ॥ ९ ॥
		</p>
	</div>
	<div>
		<p>
			नौमि प्राप्तिकृते यदीयपदयोर्विप्राः समस्तेषणा-<br />
			स्त्यक्त्वा सद्गुरुमभ्युपेत्य निगमान्तार्थं तदास्याम्बुजात् ।<br />
			श्रुत्वा तं प्रविचिन्त्य युक्तिभिरतो ध्यायन्ति तां सादरं<br />
			भक्तत्राणपरायणां भगवतीं श्रीराजराजेश्वरीम् ॥ १० ॥
		</p>
	</div>
	<div>
		<p>
			नौमि प्राणनिरोधसज्जनसमासङ्गात्मविद्यामुखै-<br />
			राचार्याननपङ्कजप्रगलितैश्चेतो विजित्याशु याम् ।<br />
			आधारादिसरोरुहेषु सुखतो ध्यायन्ति तां सर्वदा<br />
			भक्तत्राणपरायणां भगवतीं श्रीराजराजेश्वरीम् ॥ ११ ॥
		</p>
	</div>
	<div>
		<p>
			नौमि न्यायमुखेषु शास्त्रनिवहेष्वत्यन्त पाण्डित्यदां<br />
			वेदान्तेष्वपि निश्चलामलधियं संसारबन्धापहाम् ।<br />
			दास्यन्तीं दयया प्रणम्रविततेः कामारिवामाङ्कगां<br />
			भक्तत्राणपरायणां भगवतीं श्रीराजराजेश्वरीम् ॥ १२ ॥
		</p>
	</div>
	<div>
		<p>
			नौमि त्वां शुचिसूर्यचन्द्रनयनां ब्रह्माम्बुजाक्षागजे-<br />
			ड्रूपाणि प्रतिगृह्य सर्वजगतां रक्षां मुदा सर्वदा ।<br />
			कुर्वन्तीं गिरिसार्वभौमतनयां क्षिप्रं प्रणम्रेष्टदां<br />
			भक्तत्राणपरायणां भगवतीं श्रीराजराजेश्वरीम् ॥ १३ ॥
		</p>
	</div>
	<div>
		<p>
			नौमि त्वां शरदिन्दुसोदरमुखीं देहप्रभानिर्जित-<br />
			प्रोद्यद्वासरनाथसन्ततिमघाम्भोराशिकुम्भोद्भवाम् ।<br />
			पञ्चप्रेतमये सदा स्थितिमतीं दिव्ये मृगेन्द्रासने<br />
			भक्तत्राणपरायणां भगवतीं श्रीराजराजेश्वरीम् ॥ १४ ॥
		</p>
	</div>
	<div>
		<p>
			नौमि त्वामनपेक्षकारणकृपारूपेति कीर्तिं गतां<br />
			नौकां संसृतिनीरधेस्तु सुदृढां प्रज्ञानमात्रात्मिकाम् ।<br />
			कालाम्भोदसमानकेशनिचयां कालाहितप्रेयसीं<br />
			भक्तत्राणपरायणां भगवतीं श्रीराजराजेश्वरीम् ॥ १५ ॥
		</p>
	</div>
	<div>
		<p>
			नौमि त्वां गणपः शिवो हरिरुमेत्यादैर्वचोभिर्जना-<br />
			स्तत्तन्मूर्तिरता वदन्ति परमप्रेम्णा जगत्यां तु याम् ।<br />
			तां सर्वाशयसंस्थितां सकलदां कारुण्यवारान्निधिं<br />
			भक्तत्राणपरायणां भगवतीं श्रीराजराजेश्वरीम् ॥ १६ ॥
		</p>
	</div>
</body>
</html>
