<!DOCTYPE html>
<html lang="en">
<head>
	<meta charset="utf-8">
	<link rel="stylesheet" href="../../../style/style.css">
</head>
<body>
	<h2>॥ श्रीनृसिंहभुजङ्गप्रयातस्तवः ॥</h2>
	<div>
		<p>
			ऋतं कर्तुमेवाशु नम्रस्य वाक्यं<br />
			सभास्तम्भमध्याद्य आविर्बभूव ।<br />
			तमानम्रलोकेष्टदानप्रचण्डं<br />
			नमस्कुर्महे शैलवासं नृसिंहम् ॥ १ ॥
		</p>
	</div>
	<div>
		<p>
			इनान्तर्दृगन्तश्च गाङ्गेयदेहं<br />
			सदोपासते यं नराः शुद्धचित्ताः ।<br />
			तमस्ताघमेनोनिवृत्त्यै नितान्तं<br />
			नमस्कुर्महे शैलवासं नृसिंहम् ॥ २ ॥
		</p>
	</div>
	<div>
		<p>
			शिवं शैववर्या हरिं वैष्णवाग्र्याः<br />
			पराशक्तिमाहुस्तथा शक्तिभक्ताः ।<br />
			यमेवाभिधाभिः परं तं विभिन्नं<br />
			नमस्कुर्महे शैलवासं नृसिंहम् ॥ ३ ॥
		</p>
	</div>
	<div>
		<p>
			कृपासागरं क्लिष्टरक्षाधुरीणं<br />
			कृपाणं महापापवृक्षौघभेदे ।<br />
			नतालीष्टवाराशिराकाशशाङ्कं<br />
			नमस्कुर्महे शैलवासं नृसिंहम् ॥ ४ ॥
		</p>
	</div>
	<div>
		<p>
			जगन्नेति नेतीति वाक्यैर्निषिद्ध्या-<br />
			वशिष्टं परब्रह्मरूपं महान्तः ।<br />
			स्वरूपेण विज्ञाय मुक्ता हि यं तं<br />
			नमस्कुर्महे शैलवासं नृसिंहम् ॥ ५ ॥
		</p>
	</div>
	<div>
		<p>
			नतान्भोगसक्तानपीहाशु भक्तिं<br />
			विरक्तिं च दत्वा दृढां मुक्तिकामान् ।<br />
			विधातुं करे कङ्कणं धारयन्तं<br />
			नमस्कुर्महे शैलवासं नृसिंहम् ॥ ६ ॥
		</p>
	</div>
	<div>
		<p>
			नरो यन्मनोर्जापतो भक्तिभावा-<br />
			च्छरीरेण तेनैव पश्यत्यमोघाम् ।<br />
			तनुं नारसिंहस्य वक्तीति वेदो<br />
			नमस्कुर्महे शैलवासं नृसिंहम् ॥ ७ ॥
		</p>
	</div>
	<div>
		<p>
			यदङ्घ्र्यब्जसेवापराणां नराणां<br />
			विरक्तिर्दृढा जायतेऽर्थेषु शीघ्रम् ।<br />
			तमङ्गप्रभाधूत पूर्णेन्दुकोटिं<br />
			नमस्कुर्महे शैलवासं नृसिंहम् ॥ ८ ॥
		</p>
	</div>
	<div>
		<p>
			रथाङ्गं पिनाकं वरं चाभयं यो<br />
			विधत्ते कराब्जैः कृपावारिराशिः ।<br />
			तमिन्द्वच्छदेहं प्रसन्नास्यपद्मं<br />
			नमस्कुर्महे शैलवासं नृसिंहम् ॥ ९ ॥
		</p>
	</div>
	<div>
		<p>
			रथाङ्गं पिनाकं वरं चाभयं च<br />
			प्रफुल्लाम्बुजाकारहस्तैर्दधानम् ।<br />
			फणीन्द्रातपत्रं शुचीनेन्दुनेत्रं<br />
			नमस्कुर्महे शैलवासं नृसिंहम् ॥ १० ॥
		</p>
	</div>
	<div>
		<p>
			विवेकं विरक्तिं शमादेश्च षट्कं<br />
			मुमुक्षां च सम्प्राप्य वेदान्तजालैः ।<br />
			यतन्ते विबोधाय यस्यानिशं तं<br />
			नमस्कुर्महे शैलवासं नृसिंहम् ॥ ११ ॥
		</p>
	</div>
	<div>
		<p>
			सदा नन्दिनीतीरवासैकलोलं<br />
			मुदा भक्तलोकं दृशा पालयन्तम् ।<br />
			विदामग्रगण्या नताःस्युर्यदङ्घ्रौ<br />
			नमस्कुर्महे शैलवासं नृसिंहम् ॥ १२ ॥
		</p>
	</div>
	<div>
		<p>
			यदीय स्वरूपं शिखा वेदराशे-<br />
			रजस्रं मुदा सम्यगुद्घोषयन्ति ।<br />
			नलिन्यास्तटे स्वैरसञ्चारशीलं<br />
			चिदानन्दरूपं तमीडे नृसिंहम् ॥ १३ ॥
		</p>
	</div>
	<div>
		<p>
			यमाहुर्हि देहं हृषीकाणि केचित्<br />
			परेऽसूंस्तथा बुद्धिशून्ये तथान्ये ।<br />
			यदज्ञानमुग्धा जना नास्तिकाग्र्याः<br />
			सदानन्दरूपं तमीडे नृसिंहम् ॥ १४ ॥
		</p>
	</div>
	<div>
		<p>
			सदानन्दचिद्रूपमाम्नायशीर्षै-<br />
			र्विचार्यार्यवक्त्राद्यतीन्द्रा यदीयम् ।<br />
			सुखेनासते चित्तकञ्जे दधानाः<br />
			सदानन्दचिद्रूपमीडे नृसिंहम् ॥ १५ ॥
		</p>
	</div>
	<div>
		<p>
			पुरा स्तम्भमध्याद्य आविर्बभूव<br />
			स्वभक्तस्य कर्तुं वचस्तथ्यमाशु ।<br />
			तमानन्दकारुण्यपूर्णान्तरङ्गं<br />
			बुधा भावयुक्ता भजध्वं नृसिंहम् ॥ १६ ॥
		</p>
	</div>
	<div>
		<p>
			पुरा शङ्करार्या धराधीशभृत्यै-<br />
			र्विनिक्षिप्तवह्निप्रतप्तस्वदेहाः ।<br />
			स्तुवन्ति स्म यं दाहशान्त्यै जवात्तं<br />
			बुधा भावयुक्ता भजध्वं नृसिंहम् ॥ १७ ॥
		</p>
	</div>
	<div>
		<p>
			सदेमानि भक्त्याख्यसूत्रेण दृब्धा-<br />
			न्यमोघानि रत्नानि कण्ठे जना ये ।<br />
			धरिष्यन्ति तान्मुक्तिकान्ता वृणीते<br />
			सखीभिर्वृता शान्तिदान्त्यादिमाभिः ॥ १८ ॥
		</p>
	</div>
</body>
</html>
