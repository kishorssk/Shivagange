<!DOCTYPE html>
<html lang="en">
<head>
	<meta charset="utf-8">
	<link rel="stylesheet" href="../../../style/style.css">
</head>
<body>
	<h2>॥ श्रीशिवस्तुतिकदम्बम् ॥</h2>
	<div>
		<p>
			आह्लादजनकस्याद्य सान्निध्यात्तव शङ्कर<br />
			चन्द्रश्चन्द्रत्वमापेदे जाने चन्द्रलसज्जट ॥ १ ॥
		</p>
	</div>
	<div>
		<p>
			कालकूटं निगृह्यादावरक्षः सकलं जगत् ।<br />
			को वात्र विस्मयः शम्भो कालस्यैकस्य निग्रहे ॥ २ ॥
		</p>
	</div>
	<div>
		<p>
			अभवस्त्वं सूचयितुं लोकानामर्धनारीशः ।<br />
			अर्धो वेत्याम्नायः स्वार्थपरो नार्थवाद इति ॥ ३ ॥
		</p>
	</div>
	<div>
		<p>
			जडताविदलनदीक्षित जडतापहृतिं करोषि नो चेन्मे ।<br />
			दीक्षाभङ्गो न भवेद्दाक्षायण्याश्रिताङ्ग किमु तेन ॥ ४ ॥
		</p>
	</div>
	<div>
		<p>
			पशुपतिमव मां शम्भो पशुपतिरसि गिरिश यस्मात्त्वम् ।<br />
			श्रुतिरप्येवं ब्रूते कर्तव्या ह्यात्मरक्षेति ॥ ५ ॥
		</p>
	</div>
	<div>
		<p>
			शीर्षोपरि चन्द्रस्ते लोके शास्त्रे च विख्यातः ।<br />
			कण्ठोपर्यकलङ्कः पूर्णः कोऽयं निशाकरो ब्रूहि ॥ ६ ॥
		</p>
	</div>
	<div>
		<p>
			कवित्ववाराशिशरन्निशेशं<br />
			जडत्वनाग्रेन्दविभेदसिंहम् ।<br />
			मृगत्वगाबद्धकटिप्रदेशं<br />
			महत्वदं नौमि नताय शम्भुम् ॥ ७ ॥
		</p>
	</div>
	<div>
		<p>
			यदङ्घ्रिपाथोरुहसेवनेन<br />
			प्रयाति सर्वोत्तमतां जडोऽपि ।<br />
			तमम्बिकामानसपद्महंस-<br />
			मुपाश्रये सत्वरचित्तशुद्ध्यै ॥ ८ ॥
		</p>
	</div>
	<div>
		<p>
			बहूनां जनानां मनोऽभीष्टजातं<br />
			सुसूक्ष्मं वितीर्याशु गर्वायसे त्वम् ।<br />
			महेशान यद्यस्ति शक्तिस्तवाहो<br />
			महन्मन्मनोऽभीष्टमाशु प्रयच्छ ॥ ९ ॥
		</p>
	</div>
	<div>
		<p>
			अपां पुष्पार्धस्य प्रतिदिनमहो धारणवशात्<br />
			प्रभो किं निर्वेदाद्धरणिगतपुष्पालिमधुना ।<br />
			रसाद्धत्से शीर्षे शशधरकिरीटागतनया-<br />
			सहाय प्रब्रूहि प्रणतजनकारुण्यभरित ॥ १० ॥
		</p>
	</div>
	<div>
		<p>
			बहोः कालात्किं शिरसि कृतवासं तव विधुं<br />
			वियोगं किं पत्युर्भृशमसहमानाः स्वयमहो ।<br />
			समालिङ्गन्त्येताः पतिमतिरसात्पुष्पमिषतः<br />
			प्रभो तारास्तस्मादसि सुमकिरीटस्त्वमधुना ॥ ११ ॥
		</p>
	</div>
	<div>
		<p>
			भक्तानां हृद्रथानां निजनिजपदवीप्राप्तये पार्वतीशः<br />
			कारुण्यापारवारान्निधिरगपतिजासंयुतः सम्भ्रमेण ।<br />
			आरुह्यैकं हि बाह्यं रथमिह निखिलांश्चालयन्किं पुरोक्तान्<br />
			गर्वं पक्षीशवाय्वोर्हरति करुणया शीघ्रनम्रेष्टदायी ॥ १२ ॥
		</p>
	</div>
	<div>
		<p>
			मत्पापानां बहूनां परिमितिरधुनाधीश नास्त्येव नूनं<br />
			त्वद्वत्पापोपशान्तिप्रदमिह भुवने नास्ति दैवं च सद्यः ।<br />
			तस्मान्मत्पापराशिं दह दह तरसा देहि शुद्धां च बुद्धिं<br />
			स्रोतः श्रेष्ठावतंस प्रणतभयहर प्राणनाथागजायाः ॥ १३ ॥
		</p>
	</div>
	<div>
		<p>
			कामं सन्तु सुराः स्वपादनमनस्तोत्रार्चनाभिश्चिरं<br />
			देहं कर्शयते जनाय फलदास्तान्नाश्रये जात्वपि ।<br />
			यो जात्वप्यवशात्स्वनाम वदते लोकाय शीघ्रेष्टदः<br />
			सोऽव्याद्धेतुविहीनपूर्णकरुणः कान्तायितार्धः शिवः ॥ १४ ॥
		</p>
	</div>
	<div>
		<p>
			नित्यानित्यविवेकभोगविरती शान्त्यादिषट्कं तथा<br />
			मोक्षेच्छामनपायिनीं वितर भो शम्भो कृपावारिधे ।<br />
			वेदान्तश्रवणं तदर्थमननं ध्यानं चिरं ब्रह्मणः<br />
			सच्चिद्रूपतनोरखण्डपरमानन्दात्मनः शङ्कर ॥ १५ ॥
		</p>
	</div>
	<div>
		<p>
			मन्नीकाशतनुं प्रगृह्य करुणावारांनिधे सत्वरं<br />
			शृङ्गाद्रौ वस मोदतः करुणया व्याख्यानसिंहासने ।<br />
			कुर्वंल्लोकततिं स्वधर्मनिरतां सौख्यैरशेषैर्वृता-<br />
			मद्वैतात्मविबोधपूर्णहृदयां चातन्वपर्णापते ॥ १६ ॥
		</p>
	</div>
	<div>
		<p>
			यत्पादाम्बुजसमर्चनसक्ताः<br />
			सक्तिमाशु विषयेषु विहाय ।<br />
			सच्चिदात्मनि विलीनमनस्काः<br />
			सम्भवन्ति तमहं शिवमीडे ॥ १७ ॥
		</p>
	</div>
	<div>
		<p>
			रजनीवल्लभचूडो<br />
			रजनीचरसेव्यपदपद्मः ।<br />
			राकाशशाङ्कधवलो<br />
			राजति रमणीगृहीतवामाङ्गः ॥ १८ ॥
		</p>
	</div>
	<div>
		<p>
			करवाणीतनुभिस्ते<br />
			करवाणीशाङ्घ्रिसन्नतिं मोदात् ।<br />
			करवाणीतनुशुद्ध्यै<br />
			करवाणीश्रीबहुत्वाय ॥ १९ ॥
		</p>
	</div>
</body>
</html>
