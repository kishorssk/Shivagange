<!DOCTYPE html>
<html lang="en">
<head>
	<meta charset="utf-8">
	<link rel="stylesheet" href="../../../style/style.css">
</head>
<body>
	<h2>॥ श्रीमदाचार्येन्द्रस्तवम् ॥</h2>
	<div>
		<p>
			दृष्ट्वा वाचि सरस्वतीं नयनयोरन्ते च लक्ष्मीं तथा<br />
			चित्ते वीक्ष्य समस्तभूतकरुणां काये च हेमप्रभाम् ।<br />
			नो युक्तं बहुभामिनीसमुदये वासाय मत्त्वेति ते <br />
			श्रीमद्देशिकराज कीर्तिवनिता नूनं दिगन्तानगात् ॥ १ ॥
		</p>
	</div>
	<div>
		<p>
			पुरा शंभुः शुभ्रे वसतिमचले कर्तुमनिशं<br />
			समिच्छन्रूप्याद्रावुभयगुणयुक्तेऽकृत वसिम् ।<br />
			ततस्तं दुर्वर्णं दशवदनहस्तप्रचलितं<br />
			विचिन्त्यास्मिन्नित्यां वसतिमकरोद्देशिकहृदि ॥ २ ॥
		</p>
	</div>
	<div>
		<p>
			अमृतशिलापरिनिर्मितमूर्तिं श्रीदेशिकस्य मन्येऽहम् ।<br />
			शंकरगुरुकृतश्रृङ्गाचलस्थपीठीयकीर्तिसार इति ॥ ३ ॥
		</p>
	</div>
	<div>
		<p>
			एकादशरुद्राणामेका गौरी भवेन्नालम् ।<br />
			इति गौरीकृतवांस्त्वं देशिकवर दश दिशोऽपि निजकीर्त्या ॥ ४ ॥
		</p>
	</div>
	<div>
		<p>
			प्रह्लादपोषकत्वं तव सिद्धमथो हिरण्यवैरित्वम् ।<br />
			तस्मान्नृसिंहदेशिक हृत्स्तम्भं मे विभिद्य पुर एहि ॥ ५ ॥
		</p>
	</div>
	<div>
		<p>
			सर्वज्ञतासकलशक्तियुतत्वहेतोः<br />
			श्रीशंभुसाम्यमखिला भवतो वदन्ति ।<br />
			आधिक्यमेव तव देशिक संगिरेऽहं<br />
			राजाङ्घ्रिरस्ति हि भवान् स तु राजमौलिः ॥ ६ ॥
		</p>
	</div>
</body>
</html>
