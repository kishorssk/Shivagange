<!DOCTYPE html>
<html lang="en">
<head>
	<meta charset="utf-8">
	<link rel="stylesheet" href="../../../style/style.css">
</head>
<body>
	<h2>॥ नवरत्नमाला ॥</h2>
	<div>
		<p>
			लोकं समस्तमपि मोहमहान्धकार-<br />
			नश्यद्दृशं भवमहाजलधौ पतन्तम् ।<br />
			सोक्त्यञ्जनेन समपालयदाशु यः सः <br />
			दृग्गोचरो भवतु देशिकराण्ममाशु ॥ १ ॥
		</p>
	</div>
	<div>
		<p>
			पाषण्डमुख्यमतकुम्भिषु केसरीन्द्रः<br />
			पापाटवीदवविभावसुरानतानाम् ।<br />
			अद्वैतवारिनिधिपूर्णशशी च यः सः<br />
			दृग्गोचरो भवतु देशिकराण्ममाशु ॥ २ ॥
		</p>
	</div>
	<div>
		<p>
			शब्दादिमान्हि विषयान्विषतुल्यकक्ष्या-<br />
			न्ज्ञात्वापि तत्र बहुरागवतो ममाशु ।<br />
			पादानताखिलजनस्य विरक्तिदाता<br />
			दृग्गोचरो भवतु देशिकसार्वभौमः ॥ ३ ॥
		</p>
	</div>
	<div>
		<p>
			श्रीमन्नृसिंहगुरुपादयुगाब्जभृङ्गः<br />
			सीमाविलङ्घिधिषणोऽखिलशास्त्रवेत्ता ।<br />
			नम्रान्तरान्ध्यविनिवारणचण्डरश्मिः<br />
			दृग्गोचरो भवतु देशिकराण्ममाशु ॥ ४ ॥
		</p>
	</div>
	<div>
		<p>
			कामादिश्रृङ्गिपरिभेदनवज्रपाणिः<br />
			नामावधूतनिखिलाघचयो महस्वी ।<br />
			सामादिशीर्षपरिगीतनिजस्वरूपः<br />
			दृग्गोचरो भवतु देशिकराण्ममाशु ॥ ५ ॥
		</p>
	</div>
	<div>
		<p>
			आश्रामवासिवटुमेकमभाषमाणं<br />
			संभाषमाणमकरोत्त्वरितं कृपातः ।<br />
			श्रीशंकरार्य इव यः स हि हस्तधात्रीं <br />
			दृग्गोचरो भवतु देशिकराण्ममाशु ॥ ६ ॥
		</p>
	</div>
	<div>
		<p>
			विप्रं ह्यपस्मृतियुतं प्रसमीक्ष्य तस्य<br />
			मूर्ध्न्यङ्घ्रिमादधदपारकृपाम्बुराशिः ।<br />
			यो दक्षिणास्य इव रोगमपानुदत्तं<br />
			दृग्गोचरो भवतु देशिकराण्ममाशु ॥ ७ ॥
		</p>
	</div>
	<div>
		<p>
			ऊर्ध्वस्थलान्निपतितां गृहगोधिकां यः<br />
			त्यक्तासुमाशु करकाम्बुकणेन सिक्त्वा ।<br />
			सोऽजीवयज्जनसमक्षममेयशक्तिः<br />
			दृग्गोचरो भवतु देशिकराण्ममाशु ॥ ८ ॥
		</p>
	</div>
	<div>
		<p>
			मर्त्याचिकित्स्यबहुकुष्ठनिपीडितं यः<br />
			विप्रं हि कंचन तदामयहीनमाशु ।<br />
			चक्रे स दत्त इव केवलभस्मदानात् <br />
			दृग्गोचरो भवतु देशिकराण्ममाशु ॥ ९ ॥
		</p>
	</div>
</body>
</html>
