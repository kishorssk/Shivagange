<!DOCTYPE html>
<html lang="en">
<head>
	<meta charset="utf-8">
	<link rel="stylesheet" href="../../../style/style.css">
</head>
<body>
	<h2>॥ गुरुसुवर्णमालास्तोत्रम् ॥</h2>
	<div>
		<p>
			श्रीसत्संवित्सुखशिवनूतननरसिंहनामगुरुवर्यम् ।<br />
			संसारसिन्धुतारणनावं भक्तिप्रदं सदा वन्दे ॥ १ ॥
		</p>
	</div>
	<div>
		<p>
			श्रीकण्ठपूजकं तं श्रीविद्याकीर्तिदानकल्पतरुम् ।<br />
			श्रीनिर्भर्त्सितभानुं श्रीश्रृङ्गगिरौ वसन्तमहमीडे ॥ २ ॥
		</p>
	</div>
	<div>
		<p>
			सत्यं ज्ञानमितीमे सर्वे घुष्यन्ति यं हि वेदान्ताः ।<br />
			सद्गुरुमुखलभ्यं तंं सततं प्रणमामि गुरुवरं भक्त्या ॥ ३ ॥
		</p>
	</div>
	<div>
		<p>
			चिदचिद्दुग्धजले यः चित्तत्रोट्या विभज्य परहंसः ।<br />
			चितमेवाङ्गीकुरुते चित्ताविशुद्ध्यै द्विजाग्र्यमीडे तम् ॥ ४ ॥
		</p>
	</div>
	<div>
		<p>
			आसेचनकमुखाम्बुजमानन्ददमाशु भक्तजनतायाः ।<br />
			आकण्ठपूर्णनतदयमात्मारामं नमामि लोकगुरुम् ॥ ५ ॥
		</p>
	</div>
	<div>
		<p>
			नन्दनशाखी नमतां नश्यति यद्दर्शनाद्धि पापौघः ।<br />
			नन्दितविश्वजनं तं नन्दं वन्दे समाप्तुमापूर्वम् ॥ ६ ॥
		</p>
	</div>
	<div>
		<p>
			दरहासदीप्तवक्त्रं दन्तिवरेण्ये निविष्टचित्तं तम् ।<br />
			दमशममुखगुणदाने दक्षं प्रणमामि शोकविच्छित्त्यै ॥ ७ ॥
		</p>
	</div>
	<div>
		<p>
			शिवदो भक्तजनानां शिवरूपो हस्तनिर्जितपलाशः ।<br />
			शिथिलयतु भवपाशं शिरसा वेदस्य गीतनिजरूपः ॥ ८ ॥
		</p>
	</div>
	<div>
		<p>
			वारणगमनं भवभयवारणमानन्दबोधघनम् ।<br />
			वातादिभूतरूपं वाजिगजैर्बिरुदवन्तमहमीडे ॥ ९ ॥
		</p>
	</div>
	<div>
		<p>
			भिक्षुकवरसंपूज्यं भिषजं संसारदुःखरोगस्य ।<br />
			भीनययुतोऽहमीड्यं भिक्षां याचे विशुद्धविद्यायाः ॥ १० ॥
		</p>
	</div>
	<div>
		<p>
			नखकन्तिरक्तमालं नगस्थिरं मन्मथस्य जेतारम् ।<br />
			नवनीतहृदयमनिशं नमामि गुरुराजमाशु मोक्षाय ॥ ११ ॥
		</p>
	</div>
	<div>
		<p>
			वश्यीकृतसर्वाक्षं वाचस्पतिगर्वहारिवाचालिम् ।<br />
			वश्यं भक्तजनानां वटतरुहितरूपसद्गुरुं वन्दे ॥ १२ ॥
		</p>
	</div>
	<div>
		<p>
			नृहरिगुरुसक्तचित्तो नृवरपशुप्रभृतिसर्ववस्तुसमः ।<br />
			नृपवन्दिपादाब्जो नृत्यतु गुरुराण्मदीयचित्ताब्जे ॥ १३ ॥
		</p>
	</div>
	<div>
		<p>
			सिंहं द्वैतिमदेभे सितमातन्वानमन्तरं नमतात् ।<br />
			सिन्दूरारुणचेलं सितचामरवीजितं गुरुं वन्दे ॥ १४ ॥
		</p>
	</div>
	<div>
		<p>
			हरिदष्टभरितकीर्तिं हन्तारं सर्वलोकहृत्तमसः ।<br />
			हंसं परपदपूर्वं हरन्तमीडे समस्तचक्रार्तिम् ॥ १५ ॥
		</p>
	</div>
	<div>
		<p>
			भारतिनरसिंहगुरो भाजनमेनं भवत्कटाक्षस्य ।<br />
			भाविनमपि कुरुषे न हि भारति लोकस्य खलु दयादृष्टे ॥ १६ ॥
		</p>
	</div>
	<div>
		<p>
			रदरविनिर्जितकुन्दं रम्या वाचः प्रसारयन्तमहम् ।<br />
			रक्षतमीडे जगतां रजस्तमोहीनमाशु मां तनुताम् ॥ १७ ॥
		</p>
	</div>
	<div>
		<p>
			तीव्रतपा गुरुचरणो तीरं यो नयति संसृतौ मग्नान् ।<br />
			तीव्राज्ञानमयं मां तीर्थेशो ज्ञानवन्तमातनुताम् ॥ १८ ॥
		</p>
	</div>
	<div>
		<p>
			पातकवह्निजलं यः पामरविद्वत्समानदृष्टिश्च ।<br />
			पावयिता लोकानां पातु गुरुः सर्वदा समस्तान्नः ॥ १९ ॥
		</p>
	</div>
	<div>
		<p>
			तुहिनांशुसदृशकान्तिः तुच्छं विश्वं विलोकयन्योगी ।<br />
			तुलनारहितः शीघ्रं तुष्टिं मह्यं ददातु गुरुवर्यः ॥ २० ॥
		</p>
	</div>
	<div>
		<p>
			श्रीगुरुशिष्यान्यतमः कश्चन भक्तः सुभक्तिसंयुक्तः ।<br />
			श्लोकालीन् श्रीदेशिकपदाब्जयुग्मे समार्पयत् ॥ २१ ॥
		</p>
	</div>
</body>
</html>
