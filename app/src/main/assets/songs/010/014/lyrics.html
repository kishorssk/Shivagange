<!DOCTYPE html>
<html lang="en">
<head>
	<meta charset="utf-8">
	<link rel="stylesheet" href="../../../style/style.css">
</head>
<body>
	<h2>॥ दक्षिणामूर्तिस्तोत्रम् ॥</h2>
	<div>
		<p>
			तल्पोत्थायमनल्पगृहभरमीशे क्षिप्त्वा भरकल्पे<br />
			श्रुतिसञ्चोदितकृतिकृत्यां शिवकृतिरियमिति फलमनपेक्ष्य ।<br />
			संशोध्यान्तरमित्थं सृष्टावासीनं सममात्मानं<br />
			चेतश्चिन्तय देशिकमाद्यमनाधारं भुवनाधारम् ॥ १ ॥
		</p>
	</div>
	<div>
		<p>
			वेदावेदितविज्ञानं गुरुवाचा चेतसि निश्चित्य<br />
			ब्रह्मात्मैक्यमवेत्य न किञ्चन तस्मात्परतरमवबुध्य ।<br />
			ब्रह्मेदं ह्यपरोक्षं कृत्वा ब्रह्मीभावमवाप्तुं रे <br />
			चेतश्चिन्तय देशिकमाद्यमनाधारं भुवनाधारम् ॥ २ ॥
		</p>
	</div>
	<div>
		<p>
			वासालंकृतवटमूलं वरशार्दूलाजिनकृतचेलं <br />
			व्यालोद्वलयितचूडालं करसङ्कलिताक्षगुटीमालम् ।<br />
			ध्यानामीलितनयनं बालमुपान्तस्थितजरदृषिजालं<br />
			चेतश्चिन्तय देशिकमाद्यमनाधारं भुवनाधारम् ॥ ३ ॥
		</p>
	</div>
	<div>
		<p>
			दक्षिणसक्थौ धृतवामाङ्घ्रिं दक्षिणहरिदभिमुखसुमुखं<br />
			भद्रासनजुषमुज्वलवपुषं वृषरतनिजजनकलुषमुषम्<br />
			रुद्रं नतजनमायानिद्रानिरसनपटुतरचिन्मुद्रं<br />
			चेतश्चिन्तय देशिकमाद्यमनाधारं भुवनाधारम् ॥ ४ ॥
		</p>
	</div>
	<div>
		<p>
			घोरं गलगतविषभारं सममात्मोपासकनेतारं<br />
			धीरं निर्ममताकारं सममभिमतभुवनत्रातारम् ।<br />
			वैराग्याम्बुनिधेः पारं सममुररीकृतजनमन्दारं<br />
			चेतश्चिन्तय देशिकमाद्यमनाधारं भुवनाधारम् ॥ ५ ॥
		</p>
	</div>
	<div>
		<p>
			मौनेनैव नयन्तं नैगमतत्त्वार्थान् नतमुनितीर्थान्<br />
			नैश्चल्येन च जगतीचालनदक्षं स्वान्तर्नियताक्षम् ।<br />
			बालाकृतिमतिवेलप्रज्ञमबोधहरं निजबोधकरं<br />
			चेतश्चिन्तय देशिकमाद्यमनाधारं भुवनाधारम् ॥ ६ ॥
		</p>
	</div>
	<div>
	<p>
	यन्मौनं खलु वाग्विभवा यदकिञ्चनता धननिर्भरता <br />
यस्यैकत्वं खलु परिषत्त्वं यदुदासः प्रणयोद्भासः ।<br />
यत्स्वध्यानं जगदवधानं तमरूपं सदसद्रूपं<br />
चेतश्चिन्तय देशिकमाद्यमनाधारं भुवनाधारम् ॥ ७ ॥
	</p>
	</div>
	<div>
	<p>
	शान्तं संसृतितान्तान्तःकरणान्तेवासिहृदन्तःस्थ-<br />
ध्वान्तामयशमचिन्तामणिमखिलानन्दं परमान्दम् ।<br />
दान्तं कान्ततनुं निगमान्तनिरन्तवनान्तर्विहरन्तं<br />
चेतश्चिन्तय देशिकमाद्यमनाधारं भुवनाधारम् ॥ ८ ॥
	</p>
	</div>
</body>
</html>
