<!DOCTYPE html>
<html lang="en">
<head>
	<meta charset="utf-8">
	<link rel="stylesheet" href="../../../style/style.css">
</head>
<body>
	<h2>॥ सदाशिवाष्टकम् ॥</h2>
	<div>
		<p>
			सुवर्णपद्मिनीतटान्तदिव्यहर्म्यवासिने<br />
			सुपर्णवाहनप्रियाय सूर्यकोटितेजसे <br />
			अपर्णया विहारिणे फणाधरेन्द्रधारिणे<br />
			सदा नमः शिवाय ते सदाशिवाय शम्भवे ॥ १ ॥
		</p>
	</div>
	<div>
		<p>
			सतुङ्गभङ्गजह्नुजासुधांशुखण्डमौलये <br />
			पतङ्गपङ्कजासुहृत्कृपीटयोनिचक्षुषे ।<br />
			भुजङ्गराजमण्डलाय पुण्यशालिबन्धवे <br />
			सदा नमः शिवाय ते सदाशिवाय शम्भवे ॥ २ ॥
		</p>
	</div>
	<div>
		<p>
			चतुर्मुखाननारविन्दवेदगीतभूतये <br />
			चतुर्भुजानुजाशरीरशोभमानमूर्तये ।<br />
			चतुर्विधार्थदानशौण्डताण्डवस्वरूपिणे <br />
			सदा नमः शिवाय ते सदाशिवाय शम्भवे ॥ ३ ॥
		</p>
	</div>
	<div>
		<p>
			शरन्निशाकरप्रकाशमन्दहासमञ्जुला-<br />
			धरप्रवालभासमानवक्त्रमण्डलश्रिये ।<br />
			करस्फुरत्कपालमुक्तविष्णुरक्तपायिने <br />
			सदा नमः शिवाय ते सदाशिवाय शम्भवे ॥ ४ ॥
		</p>
	</div>
	<div>
		<p>
			सहस्रपुण्डरीकपूजनैकशून्यदर्शनात् <br />
			सहस्रनेत्रकल्पितार्चनाच्युताय भक्तितः ।<br />
			सहस्रभानुमण्डलप्रकाशचक्रदायिने <br />
			सदा नमः शिवाय ते सदाशिवाय शम्भवे ॥ ५ ॥
		</p>
	</div>
	<div>
		<p>
			रसारथाय रम्यपत्रभृद्रथाङ्गपाणये<br />
			रसाधरेन्द्रचाप शिञ्जिनीकृतानिलाशिने । <br />
			स्वसारथीकृताजनुन्नवेदरूपवाजिने <br />
			सदा नमः शिवाय ते सदाशिवाय शम्भवे ॥ ६ ॥
		</p>
	</div>
	<div>
		<p>
			अतिप्रगल्भवीरभद्रसिंहनादगर्जित-<br />
			श्रुतिप्रभीतदक्षयागभोगिनाकसद्मनाम् ।<br />
			गतिप्रदायगर्जिताखिलप्रपञ्चसाक्षिणे <br />
			सदा नमः शिवाय ते सदाशिवाय शम्भवे ॥ ७ ॥
		</p>
	</div>
	<div>
		<p>
			मृकण्डुसूनुरक्षणावधूतदण्डपाणये <br />
			सुगन्धमण्डलस्फुरत्प्रभाजितामृतांशवे ।<br />
			अखण्डभोगसम्पदर्थलोकभावितात्मने <br />
			सदा नमः शिवाय ते सदाशिवाय शम्भवे ॥ ८ ॥
		</p>
	</div>
	<div>
		<p>
			मधुरिपुविधिशक्रमुख्यदेवै-<br />
			रपि नियमार्चितपादपङ्कजाय ।<br />
			कनकगिरिशरासनाय तुभ्यं <br />
			रजतसभापतये नमः शिवाय ॥ ९ ॥
		</p>
	</div>
	<div>
		<p>
			हालास्यनाथाय महेश्वराय <br />
			हालाहलालंकृतकन्धराय ।<br />
			मीनेक्षणायाः पतये शिवाय <br />
			नमो नमः सुन्दरताण्डवाय ॥ १० ॥
		</p>
	</div>
</body>
</html>
