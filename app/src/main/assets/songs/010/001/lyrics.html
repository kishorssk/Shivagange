<!DOCTYPE html>
<html lang="en">
<head>
	<meta charset="utf-8">
	<link rel="stylesheet" href="../../../style/style.css">
</head>
<body>
	<h2>॥ श्री गुरुचरणकुसुमाञ्जली ॥</h2>
	<div>
		<p>
			अतिभारतिमतिविभवान् जिततीर्थानाश्रिताघनिर्हरणे ।<br />
			धरणेर्देशिकचरणान् शरणं करवाणि भारतीतीर्थान् ॥
		</p>
	</div>
	<div>
		<p>
			समुचिततमनामानः श्रीचरणा भान्ति भारतीतीर्थाः ।<br />
			परमा गुरवो गुरवः प्रीणन्त्येतेषु पूजितेषु परम् ॥
		</p>
	</div>
	<div>
		<p>
			आनन्दे खलु वर्षे जगतामानन्दबृन्दसन्दात्री ।<br />
			आश्रमचर्या तुर्या भुवनाचार्यान् समाश्रिता वर्यान् ॥
		</p>
	</div>
	<div>
		<p>
			मन्दस्मिताभिरामं मन्देतरकान्ति भूयसा तपसा ।<br />
			सदयापाङ्गं देशिकवदनं ध्यायामि भूषितं भूत्या ॥
		</p>
	</div>
	<div>
		<p>
			मञ्जुलपदविन्यासं मनोहरीभूतगूढशास्त्रार्थम् ।<br />
			धर्मप्रचारचतुरं शर्मदमाचार्यभाषणं जयति ॥
		</p>
	</div>
	<div>
		<p>
			रुद्राक्षभूषितायतवक्षस्स्थलशोभिचारुकाषायम् ।<br />
			दोषोज्झितभाषाचयविदुषां वपुरस्तु शान्तयेऽमीषाम् ॥
		</p>
	</div>
	<div>
		<p>
			तरुणारुणसरसीरुहचरणानां देशिकेन्द्रचरणानाम् ।<br />
			कामयते मम मानसमानतनृपमौलि पादपीठत्वम् ॥
		</p>
	</div>
	<div>
		<p>
			वैदुष्यं रसिकत्वं वाग्मित्वं विस्तृतं वदान्यत्वम् ।<br />
			प्रीतिर्भोगविरक्तिस्सर्वाण्येतानि भारतीगुरुषु ॥
		</p>
	</div>
	<div>
		<p>
			करधृतचिन्मुद्रं वरजपमालं हंससेवितं तेजः ।<br />
			ब्रह्मणि सक्तं किञ्चन मोहतमो हन्तु भारतीनाम्ना ॥
		</p>
	</div>
	<div>
		<p>
			निष्कासयितुमनङ्गं लक्ष्मीतनयं तमाद्यरसहेतुम् ।<br />
			नवमरसैकाधारान् लक्ष्मीतनयान् गुरून् भजे सर्वान् ॥
		</p>
	</div>
	<div>
		<p>
			सुमधुरवाद्यनिनादं सपुलकभक्तौघपरिवृतं तेषाम् ।<br />
			आस्थानीं प्रति गमनं स्मरणे स्मरणे ददाति मे मोदम् ॥
		</p>
	</div>
	<div>
		<p>
			हीरकिरीटान् प्रावृतहैमक्षौमान् गुरून् विभूषाढ्यान् ।<br />
			याचे हस्तालम्बनमालम्बितभक्तवर्यपाणितलान् ॥
		</p>
	</div>
	<div>
		<p>
			वन्दिजने स्तुतिमुखरे वन्दारुष्वधिकृतेषु पुरुषेषु ।<br />
			वाद्यचये कलनिनदे विभान्ति सिंहासने गुरूत्तंसाः ।<br />
			रचिता भुवनगुरूणामुचिता वसतिस्स्थलद्वये नियता ।<br />
			शृङ्गे महीधरेन्द्रे समकाठिन्ये मदन्तरङ्गे च ॥
		</p>
	</div>
</body>
</html>
