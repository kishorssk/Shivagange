<!DOCTYPE html>
<html lang="en">
<head>
	<meta charset="utf-8">
	<link rel="stylesheet" href="../../../style/style.css">
</head>
<body>
	<h2>॥ शिवशङ्कराष्टकम् ॥</h2>
	<div>
		<p>
			अतिभीषणकटुभाषणयमकिङ्करपटली-<br />
			कृतताडनपरिपीडनमरणागमसमये ।<br />
			उमया सह मम चेतसि यमशासन निवसन् <br />
			शिवशङ्कर शिवशङ्कर हर मे हर दुरितम् ॥ १ ॥
		</p>
	</div>
	<div>
		<p>
			असदिन्द्रियविषयोदयसुखसात्कृतसुकृतेः<br />
			परदूषणपरिमोक्षणकृतपातकविकृतेः ।<br />
			शमनानन भवकानननिरतेर्भव शरणं <br />
			शिवशङ्कर शिवशङ्कर हर मे हर दुरितम् ॥ २ ॥
		</p>
	</div>
	<div>
		<p>
			विषयाभिधबडिशायुधपिशितायितसुखतो <br />
			मकरायितमतिसन्ततिकृतसाहसविपदम् ।<br />
			परमालय परिपालय परितापितमनिशं <br />
			शिवशङ्कर शिवशङ्कर हर मे हर दुरितम् ॥ ३ ॥
		</p>
	</div>
	<div>
		<p>
			दयिता मम दुहिता मम जननी मम जनको<br />
			मम कल्पितमतिसन्ततिमरुभूमिषु निरतम् ।<br />
			गिरिजासख जनितासुखवसतिं कुरु सुखिनं<br />
			शिवशङ्कर शिवशङ्कर हर मे हर दुरितम् ॥ ४ ॥
		</p>
	</div>
	<div>
		<p>
			जनिनाशन मृतिमोचन शिवपूजननिरतेः<br />
			अभितो दशमिदमीदृशमहमावह इति हा ।<br />
			गजकच्छप जनितश्रम विमलीकुरु सुमतिं<br />
			शिवशङ्कर शिवशङ्कर हर मे हर दुरितम् ॥ ५ ॥
		</p>
	</div>
	<div>
		<p>
			त्वयि तिष्ठति सकलस्थितिकरुणात्मनि हृदये <br />
			वसुमार्गणकृपणेक्षणमनसा शिवविमुखम् ।<br />
			अकृताह्निकमसुपोषकमवताद्गिरिसुतया<br />
			शिवशङ्कर शिवशङ्कर हर मे हर दुरितम् ॥ ६ ॥
		</p>
	</div>
	<div>
		<p>
			पितराविति सुखदाविति शिशुना कृतहृदयौ <br />
			शिवया सह भयके हृदि जनितं तव सुकृतम् ।<br />
			इति मे शिव हृदयं भव भवतात्तव दयया <br />
			शिवशङ्कर शिवशङ्कर हर मे हर दुरितम् ॥ ७ ॥
		</p>
	</div>
	<div>
		<p>
			शरणागतभरणाश्रितकरुणामृतजलधे<br />
			शरणं तव चरणौ शिव मम संसृतिवसतेः ।<br />
			परचिन्मय जगदामयभिषजे नतिरवतात्<br />
			शिवशङ्कर शिवशङ्कर हर मे हर दुरितम् ॥ ८ ॥
		</p>
	</div>
	<div>
		<p>
			विविधाधिभिरतिभीतिभिरकृताधिकसुकृतं<br />
			शतकोटिषु नरकादिषु हतपातकविवशम् ।<br />
			मृड मामव सुकृतीभव शिवया सह कृपया <br />
			शिवशङ्कर शिवशङ्कर हर मे हर दुरितम् ॥ ९ ॥
		</p>
	</div>
	<div>
		<p>
			कलिनाशन गरलाशन कमलासनविनुत<br />
			कमलापतिनयनार्चित करुणाकृतिचरण ।<br />
			करुणाकर मुनिसेवित भवसागरहरण<br />
			शिवशङ्कर शिवशङ्कर हर मे हर दुरितम् ॥ १० ॥
		</p>
	</div>
	<div>
		<p>
			विजितेन्द्रिय विबुधार्चित विमलाम्बुजचरण<br />
			भवनाशन भयनाशन भजिताङ्कितहृदय ।<br />
			फणिभूषण मुनिवेषण मदनान्तक शरणं<br />
			शिवशङ्कर शिवशङ्कर हर मे हर दुरितम् ॥ ११ ॥
		</p>
	</div>
	<div>
		<p>
			त्रिपुरान्तक त्रिदशेश्वर त्रिगुणात्मक शम्भो
			वृषवाहन विषदूषण पतितोद्धर शरणम् ।
			कनकासन कनकाम्बर कलिनाशन शरणं
			शरणं तव चरणौ शिवशरणं भव करणम् ॥ १२ ॥
		</p>
	</div>
</body>
</html>
