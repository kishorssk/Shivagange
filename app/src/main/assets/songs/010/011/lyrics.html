<!DOCTYPE html>
<html lang="en">
<head>
	<meta charset="utf-8">
	<link rel="stylesheet" href="../../../style/style.css">
</head>
<body>
	<h2>॥ श्री चन्द्रमौलीश्वर स्तुतिः ॥</h2>
	<div>
		<p>
			यस्मिञ्जगत्सर्वमिदं विभाति
			यश्चाप्यनन्यः सकलप्रपञ्चात् ।
			तिलेषु तैलोपममास्थितं त्वां
			श्रीचन्द्रमौलीश्वरमाश्रयामः ॥ १ ॥
		</p>
	</div>
	<div>
		<p>
			अणोरणीयान्महतो महीया -
			नात्मा गुहायां निहितोऽस्य जन्तोः ।
			त्वां सर्वभूतस्थितमात्मरूपं
			श्रीचन्द्रमौलीश्वरमाश्रयामः ॥ २ ॥
		</p>
	</div>
	<div>
		<p>
			यः सर्वसाक्षी तमसः परस्ता-
			द्विभाति सर्वं किल यस्य भासा ।
			त्वामागमान्तैरपि दुर्निरूपं
			श्रीचन्द्रमौलीश्वरमाश्रयामः ॥ ३ ॥
		</p>
	</div>
	<div>
		<p>
			पुमानविज्ञाय शिवं कदाचिद्
			दुःखस्य नान्तं समुपैति धीरः ।
			त्वां सच्चिदानन्दमयं प्रशान्तं
			श्रीचन्द्रमौलीश्वरमाश्रयामः ॥ ४ ॥
		</p>
	</div>
	<div>
		<p>
			अजं पुराणं पुरुषं महान्त -
			मनश्वरं वाङ्मनसातिदूरम् ।
			ज्ञानात्मनां हृद्यवभासमानं
			श्रीचन्द्रमौलीश्वरमाश्रयामः ॥ ५ ॥
		</p>
	</div>
	<div>
		<p>
			वदन्त्यमी यत्पदमेव वेदा
			ज्ञाते तु यस्मिन् सकलं विबुद्धम् ।
			त्वां प्रत्यगात्मानमचिन्त्यशक्तिं
			श्रीचन्द्रमौलीश्वरमाश्रयामः ॥ ६ ॥
		</p>
	</div>
	<div>
		<p>
			यं निर्विकल्पेन समाधिनैव
			तपस्विनश्चेतसि वीतरागाः ।
			ध्यायन्ति तेजोमयमद्भुतं त्वां
			श्रीचन्द्रमौलीश्वरमाश्रयामः ॥ ७ ॥
		</p>
	</div>
	<div>
		<p>
			त्रिलोचनं चन्द्रकलावतंसं
			गङ्गातरङ्गोल्लसदुत्तमाङ्गम् ।
			स्मेरास्यमिष्टप्रदमष्टमूर्तिं
			श्रीचन्द्रमौलीश्वरमाश्रयामः ॥ ८ ॥
		</p>
	</div>
	<div>
		<p>
			अपारसच्चित्सुखवारिराशि -
			मनादिमध्यान्तमनन्तरूपम् ।
			त्रिलोचनं नीलगलं प्रशान्तं
			श्रीचन्द्रमौलीश्वरमाश्रयामः ॥ ९ ॥
		</p>
	</div>
	<div>
		<p>
			कैलासशैलेन्द्रशिरस्तटेषु
			नगेन्द्रपुत्र्या सह संवसन्तम् ।
			विभूतिरुद्राक्षविभूषिताङ्गं
			श्रीचन्द्रमौलीश्वरमाश्रयामः ॥ १० ॥
		</p>
	</div>
</body>
</html>
