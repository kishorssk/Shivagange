<!DOCTYPE html>
<html lang="en">
<head>
	<meta charset="utf-8">
	<link rel="stylesheet" href="../../../style/style.css">
</head>
<body>
	<h2>॥ उपमन्युकृतशिवस्तोत्रम् ॥</h2>
	<div>
		<p>
			जय शङ्कर पार्वतीपते <br />
			मृड शम्भो शशिखण्डमण्डन ।<br />
			मदनान्तक भक्तवत्सल<br />
			प्रियकैलास दयासुधाम्बुधे ॥ १ ॥
		</p>
	</div>
	<div>
		<p>
			सदुपायकथास्वपण्डितो<br />
			हृदये दुःखशरेण खण्डितः ।<br />
			शशिखण्डशिखण्डमण्डनं <br />
			शरणं यामि शरण्यमीश्वरम् ॥ २ ॥
		</p>
	</div>
	<div>
		<p>
			महतः परितः प्रसर्पत-<br />
			स्तमसो दर्शनभेदिनो भिदे ।<br />
			दिननाथ इव स्वतेजसा <br />
			हृदयव्योम्नि मनागुदेहि नः ॥ ३ ॥
		</p>
	</div>
	<div>
		<p>
			न वयं तव चर्मचक्षुषा <br />
			पदवीमप्युपवीक्षितुं क्षमाः ।<br />
			कृपयाऽभयदेन चक्षुषा <br />
			सकलेनेश विलोकयाशु नः ॥ ४ ॥
		</p>
	</div>
	<div>
		<p>
			त्वदनुस्मृतिरेव पावनी<br />
			स्मृतियुक्ता नहि वक्तुमीश सा ।<br />
			मधुरं हि पयः स्वभावतो<br />
			ननु किदृक्सितशर्करान्वितम् ॥ ५ ॥
		</p>
	</div>
	<div>
		<p>
			सविषोऽप्यमृतायते भवान् <br />
			शवमुण्डाभरणोऽपि पावनः ।<br />
			भव एव भवान्तकस्सतां<br />
			समदृष्टिर्विषमेक्षणोऽपि सन् ॥ ६ ॥
		</p>
	</div>
	<div>
		<p>
			अपि शूलधरो निरामयो<br />
			दृढवैराग्यरतोऽपि रागवान् ।<br />
			अपि भैक्षचरो महेश्वर-<br />
			श्चरितं चित्रमिदं हि ते प्रभो ॥ ७ ॥
		</p>
	</div>
	<div>
		<p>
			वितरत्यभिवाञ्छितं दृशा <br />
			परिदृष्टः किल कल्पपादपः ।<br />
			हृदये स्मृत एव धीमते<br />
			नमतेऽभीष्टफलप्रदो भवान् ॥ ८ ॥
		</p>
	</div>
	<div>
		<p>
			सहसैव भुजङ्गपाशवान्<br />
			विनिगृह्णाति न यावदन्तकः ।<br />
			अभयं कुरु तावदाशु मे <br />
			गतजीवस्य पुनः किमौषधैः ॥ ९ ॥
		</p>
	</div>
	<div>
		<p>
			सविषैरिव भीमपन्नगै-<br />
			र्विषयैरेभिरलं परिक्षतम् ।<br />
			अमृतैरिव संभ्रमेण मा-<br />
			मभिषिञ्चाशु दयावलोकनैः ॥ १० ॥
		</p>
	</div>
	<div>
		<p>
			मुनयो बहवोऽद्य धन्यतां<br />
			गमिताः स्वाभिमतार्थदर्शिनः ।<br />
			करुणाकर येन तेन मा-<br />
			मवसन्नं ननु पश्य चक्षुषा ॥ ११ ॥
		</p>
	</div>
	<div>
		<p>
			प्रणमाम्यथ यामि चापरं <br />
			शरणं कं कृपणाभयप्रदम् ।<br />
			विरहीव विभो प्रियामयं <br />
			परिपश्यामि भवन्मयं जगत् ॥ १२ ॥
		</p>
	</div>
	<div>
		<p>
			बहवो भवतानुकम्पिताः<br />
			किमितीशान न मानुकम्पसे ।<br />
			दधता किमु मन्दराचलं <br />
			परमाणुः कमठेन दुर्धरः ॥ १३ ॥
		</p>
	</div>
	<div>
		<p>
			अशुचिं यदि मानुमन्यसे <br />
			किमिदं मूर्ध्नि कपालदाम ते ।<br />
			उत शाठ्यमसाधुसङ्गिनं<br />
			विषलक्ष्मासि न किं द्विजिह्वधृक् ॥ १४ ॥
		</p>
	</div>
	<div>
		<p>
			क्व दृशं विदधामि किं करो-<br />
			म्यनुतिष्ठामि कथं भयाकुलः ।<br />
			क्व नु तिष्ठसि रक्ष रक्ष मा-<br />
			मयि शम्भो शरणागतोऽस्मि ते ॥ १५ ॥
		</p>
	</div>
	<div>
		<p>
			विलुठाम्यवनौ किमाकुलः<br />
			किमुरो हन्मि शिरश्छिनद्मि वा ।<br />
			किमु रोदिमि रारटीमि किं <br />
			कृपणं मां न यदीक्षसे प्रभो ॥ १६ ॥
		</p>
	</div>
	<div>
		<p>
			शिव सर्वग शर्व शर्मद<br />
			प्रणतो देव दयां कुरुष्व मे ।<br />
			नम ईश्वर नाथ दिक्पते<br />
			पुनरेवेश नमो नमोऽस्तु ते ॥ १७ ॥
		</p>
	</div>
	<div>
		<p>
			शरणं तरुणेन्दुशेखरः<br />
			शरणं मे गिरिराजकन्यका ।<br />
			शरणं पुनरेव तावुभौ<br />
			शरणं नान्यदुपैमि दैवतम् ॥ १८ ॥
		</p>
	</div>
	<div>
		<p>
			उपमन्युकृतं स्तवोत्तमं<br />
			जपतश्शम्भुसमीपवर्तिनः ।<br />
			अभिवाञ्छितभाग्यसम्पदः <br />
			परमायुः प्रददाति शङ्करः ॥ १९ ॥
		</p>
	</div>
	<div>
		<p>
			उपमन्युकृतं स्तवोत्तमं <br />
			प्रजपेद्यस्तु शिवस्य सन्निधौ ।<br />
			शिवलोकमवाप्य सोऽचिरा-<br />
			त्सह तेनैव शिवेन मोदते ॥ २० ॥
		</p>
	</div>
</body>
</html>
