<!DOCTYPE html>
<html lang="en">
<head>
	<meta charset="utf-8">
	<link rel="stylesheet" href="../../../style/style.css">
</head>
<body>
	<h2>॥ भवबन्धमुक्त्यष्टकम् ॥</h2>
	<div>
		<p>
			एकं द्वितीयरहितं सदबाधितं च<br />
			सच्चित्स्वरूपमिति यच्छ्रुतिशीर्षपूगैः ।<br />
			जेगीयते सकल लोकविवर्तभूतं<br />
			तद्भावयामि सततं भवबन्धमुक्त्यै ॥ १ ॥
		</p>
	</div>
	<div>
		<p>
			अन्नासुमानसमुखप्रकृतीञ्जगाद<br />
			कोशाञ्छ्रुतिर्यदवबोधकृतेऽत्र पञ्च ।<br />
			सर्वान्तरं भृगुमुनिप्रवरेण दृष्टं<br />
			तद्भावयामि सततं भवबन्धमुक्त्यै ॥ २ ॥
		</p>
	</div>
	<div>
		<p>
			आनाशकेन तपसा बहुदक्षिणेन<br />
			यज्ञेन दाननिचयाच्छ्रुतिपाठतश्च ।<br />
			इच्छन्ति वेत्तुमिह यद्धरणीसुराग्र्या-<br />
			स्तद्भावयामि सततं भवबन्धमुक्त्यै ॥ ३ ॥
		</p>
	</div>
	<div>
		<p>
			कश्चिद्विपश्चिदिह संसृतिसौख्यवाञ्छां<br />
			सन्त्यज्य सद्गुरुमुपेत्य कृपापयोब्धिम् ।<br />
			विज्ञाय तद्वचनतः खलु मोदते यत्<br />
			तद्भावयामि सततं भवबन्धमुक्त्यै ॥ ४ ॥
		</p>
	</div>
	<div>
		<p>
			प्राणान्नियम्य तु मनो हृदयारविन्दे<br />
			भ्रूगह्वरे शिरसि वा प्रणिधाय सम्यक् ।<br />
			ध्यायन्ति यत्परगुरोर्वचनानुसारात्<br />
			तद्भावयामि सततं भवबन्धमुक्त्यै ॥ ५ ॥
		</p>
	</div>
	<div>
		<p>
			यज्जाग्रदादिसमये धृतविश्वमुख्य-<br />
			नामातनोति बहिरन्तरवस्तुसेवाम् ।<br />
			सुप्तावबोधसहितस्य सुखस्य भोक्तृ<br />
			तद्भावयामि सततं भवबन्धमुक्त्यै ॥ ६ ॥
		</p>
	</div>
	<div>
		<p>
			वागादयः स्वविषयेषु चरन्ति येन<br />
			सञ्चोदिताः प्रभुवरेण यथा सुभृत्याः ।<br />
			तत्सर्वकार्यकरणव्यवहारसाक्षि<br />
			सञ्चिन्तयामि सततं भवबन्धमुक्त्यै ॥ ७ ॥
		</p>
	</div>
	<div>
		<p>
			संन्यस्य कर्मनिचयं च तदङ्गभूतं<br />
			सूत्रं शिखां च पुनरप्यबलादिरागम् ।<br />
			बोधाय यस्य यतते परिशुद्धचित्त-<br />
			स्तद्भावयामि सततं भवबन्धमुक्त्यै ॥ ८ ॥
		</p>
	</div>
	<div>
		<p>
			पद्याष्टकं पठति योऽर्थविबोधपूर्वं<br />
			सञ्चिन्तयन्ननुदिनं प्रतिपाद्यवस्तु ।<br />
			भक्त्या युतः कलुषदूरनिजान्तरङ्ग-<br />
			स्तस्याचिराद्धि भविता भवबन्धमुक्तिः ॥ ९ ॥
		</p>
	</div>
</body>
</html>
