<!DOCTYPE html>
<html lang="en">
<head>
	<meta charset="utf-8">
	<link rel="stylesheet" href="../../../style/style.css">
</head>
<body>
	<h2>॥ श्रीपद्मनाभस्तोत्रम् ॥</h2>
	<div>
		<p>
			पद्मनाभ करुणामृतराशे<br />
			सद्महेतुलवशून्यकृपायाः ।<br />
			छद्महारितमहाबलिसम्प-<br />
			द्विद्म एव तव वीर्यमनन्तम् ॥ १ ॥
		</p>
	</div>
	<div>
		<p>
			नाभ्याः सरस्त्वेन हि वर्णनं तु<br />
			सत्यं तदा स्यात्किल पद्मनाभ ।<br />
			यदा त्वदीयां विषयीकरोति<br />
			नाभिं न चेद्याति कथं प्रमात्वम् ॥ २ ॥
		</p>
	</div>
	<div>
		<p>
			नाभीपद्मे पुत्रं<br />
			वक्षसि कान्तां च सन्दधत्तान्तः ।<br />
			स्वपिषि सदा किं विष्णो<br />
			नम्रायास्मै द्रुतं ब्रूहि ॥ ३ ॥
		</p>
	</div>
	<div>
		<p>
			पापाब्धौ बडबानलस्य हि शिखा जाड्यान्धकारे रवि-<br />
			र्भाग्याब्धौ शरदिन्दुपङ्क्तिरमला त्वन्नामसङ्कीर्तनम् ।<br />
			भक्तानां परिपोषणे च जननी स्वात्मावबोधे पिता<br />
			कस्तस्माद्विमुखो भवेद्भुवि नरो नो चेन्महापापभाक् ॥ ४ ॥
		</p>
	</div>
	<div>
		<p>
			क्षीराम्भोनिधिराजमानफणिराण्मध्ये शयाना सदा<br />
			लक्ष्मीपाणिपयोजमर्दितपदा कारुण्यवारांनिधिः ।<br />
			कुर्वाणा मधुना च कैटभयुजा युद्धं च दोभ्र्यां मुहु-<br />
			र्मुद्रा काचन मुक्तिदानकुशला निद्राति जागर्ति वा ॥ ५ ॥
		</p>
	</div>
	<div>
		<p>
			पद्मनाभ तव पादसरोजा-<br />
			सक्तचित्तमवनीपतिमेनम् ।<br />
			पाहि साश्रितसबन्धुसविद्व-<br />
			ल्लोकमादरभरेण सराष्ट्रम् ॥ ६ ॥
		</p>
	</div>
	<div>
		<p>
			सामोदं प्रदिशन्तु वञ्चिकुलभूमूलक्र्षराजाय वा-<br />
			ग्देवीचन्द्रकलाधरेभवदनाः कारुण्यवाराशयः ।<br />
			धीर्घायुर्दृढगात्रतामलयशांस्याचन्द्रतिग्मांशुभं<br />
			धर्माध्वन्यधिकां प्रवृत्तिमचलामच्छिन्नसत्सन्ततिम् ॥ ७ ॥
		</p>
	</div>
	<div>
		<p>
			पायासुर्जगदम्बिकेन्दुविलसच्छीर्षेभवक्त्राः सदा<br />
			राज्ञौ केरलदेशभाग्यलतिके कारुण्ययुग्भिर्मुदा ।<br />
			दृग्भिः पादविनम्रसौख्यविततेः सम्पादिकाभिर्जवा-<br />
			द्दत्त्वा सन्ततिमाशु सद्गुणयुतामारोग्यदीर्घायुषी ॥ ८ ॥
		</p>
	</div>
	<div>
		<p>
			मोचितः किं गजाधीशः<br />
			पद्ननाभेन सत्वरम् ।<br />
			दृढभावनया तस्य<br />
			पद्मनाभोऽभवद्गजेट् ॥ ९ ॥
		</p>
	</div>
	<div>
		<p>
			श्रीभूमिपाणिसरसीरुहसेविताङ्घ्रे<br />
			श्रीवत्सकौस्तुभधर प्रणतार्तिहारिन् ।<br />
			श्रीकण्ठमित्र दिननाथसुधांशुनेत्र<br />
			श्रीपद्मनाभ मम देहि पदावलम्बम् ॥ १० ॥
		</p>
	</div>
	<div>
		<p>
			नागेन्द्रभोगशयन प्रणतालिवाञ्छा-<br />
			सम्पूरणामरतरो विधियोनिनाभे ।<br />
			नाकाधिपादिपरिपूजितपादपद्म<br />
			श्रीपद्मनाभ मम देहि पदावलम्बम् ॥ ११ ॥
		</p>
	</div>
	<div>
		<p>
			कमलाकरपद्मपूजितं<br />
			करुणादुग्धपयोधिमध्यगम् ।<br />
			भुजगाधिपभोगशायिनं<br />
			कलये कञ्चन देवसत्तमम् ॥ १२ ॥
		</p>
	</div>
</body>
</html>
