<!DOCTYPE html>
<html lang="en">
<head>
	<meta charset="utf-8">
	<link rel="stylesheet" href="../../../style/style.css">
</head>
<body>
	<h2>॥ शारदाभुजङ्गप्रयाताष्टकम्‌ ॥</h2>
	<div>
		<p>
			सुवक्षोजकुम्भां सुधापूर्णकुम्भां प्रसादावलम्बां प्रपुण्यावलम्बाम्‌ ।<br />
			सदास्येन्दुबिम्बां सदानोष्ठबिम्बां भजे शारदाम्बामजस्रं मदम्बाम्‌ ॥ १ ॥
		</p>
	</div>
	<div>
		<p>
			कटाक्षे दयार्द्रां करे ज्ञानमुद्रां कलाभिर्विनिद्रां कलापैः सुभद्राम्‌ ।<br />
			पुरस्त्रीं विनिद्रां पुरस्तुङ्गभद्रां भजे शारदाम्बामजस्रं मदम्बाम्‌ ॥ २ ॥
		</p>
	</div>
	<div>
		<p>
			ललामाङ्कफालां लसद्गानलोलां स्वभक्तैकपालां यशःश्रीकपोलाम्‌ ।<br />
			करे त्वक्षमालां कनत्प्रत्नलोलां भजे शारदाम्बामजस्रं मदम्बाम्‌ ॥ ३ ॥
		</p>
	</div>
	<div>
		<p>
			सुसीमन्तवेणीं दृशा निर्जितैणीं रमत्कीरवाणीं नमद्वज्रपाणीम्‌ ।<br />
			सुधामन्थरास्यां मुदा चिन्त्यवेणीं भजे शारदाम्बामजस्रं मदम्बाम् ‌ ॥ ४ ॥
		</p>
	</div>
	<div>
		<p>
			सुशान्तां सुदेहां दृगन्ते कचान्तां लसत्सल्लताङ्गीमनन्तामचिन्त्याम्‌ ।<br />
			स्मृतां तापसैः सर्गपूर्वस्थितां तां भजे शारदाम्बामजस्रं मदम्बाम्‌ ॥ ५ ॥
		</p>
	</div>
	<div>
		<p>
			कुरङ्गे तुरङ्गे मृगेन्द्रे खगेन्द्रे मराले मदेभे महोक्षेऽधिरूढाम्‌ ।<br />
			महत्यां नवम्यां सदा सामरूपां भजे शारदाम्बामजस्रं मदम्बाम्‌ ॥ ६ ॥
		</p>
	</div>
	<div>
		<p>
			ज्वलत्कान्तिवह्निं जगन्मोहनाङ्गीं भजे मानसाम्भोजसुभ्रान्तभृङ्गीम्‌ ।<br />
			निजस्तोत्रसंगीतनृत्यप्रभाङ्गीम्‌ भजे शारदाम्बामजस्रं मदम्बाम्‌ ॥ ७ ॥
		</p>
	</div>
	<div>
		<p>
			भवाम्भोजनेत्राजसम्पूज्यमानां लसन्मन्दहासप्रभावक्त्रचिह्नाम्‌ ।<br />
			चलच्चञ्चलाचारुताटङ्ककर्णां भजे शारदाम्बामजस्रं मदम्बाम्‌ ॥ ८ ॥
		</p>
	</div>
</body>
</html>
