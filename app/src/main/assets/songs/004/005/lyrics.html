<!DOCTYPE html>
<html lang="en">
<head>
	<meta charset="utf-8">
	<link rel="stylesheet" href="../../../style/style.css">
</head>
<body>
	<h2>॥ श्री सच्चिदानंद शिवभिनव नृसिंह भारती अष्टकम् ॥</h2>
	<div>
		<p>
			पिङ्गलाभिधानहायने गृहीतजन्मनः<br />
			सर्वमङ्गलासहायपादसेवने रतान् ।<br />
			श्रीशिवाभिनवनृसिंह भारतीगुरूत्तमान् <br />
			भावयामि भक्तिपूर्णचेतसा निरन्तरम् ॥ १ ॥
		</p>
	</div>
	<div>
		<p>
			श्रीनृसिंहगुरुपदाब्जबम्भरायितान्तरान् <br />
			श्रीसदाशिवेन्द्रयोगितुल्यसिद्धिसंयुतान् ।<br />
			श्रीशिवाभिनवनृसिंह भारतीयतीश्वरान् <br />
			भावयामि भुक्तिमुक्तिदायिनो नतालये ॥ २ ॥
		</p>
	</div>
	<div>
		<p>
			धर्मतत्वबोधकानधर्मनिग्रहे रतान् <br />
			शर्मदानतत्परानशेषभक्तकोटये ।<br />
			श्रीशिवाभिनवनृसिंह भारतीगुरूत्तमान्<br />
			शीलयामिसन्ततं शिवेतरापनुत्तये ॥ ३ ॥
		</p>
	</div>
	<div>
		<p>
			स्वीयपादापांसुपाविताखिलक्षमातलान् <br />
			स्वप्रकाशचिन्निविष्टमानसाननारतम् ।<br />
			श्रीशिवाभिनवनृसिंह भारतीजगद्गुरून् <br />
			सादरं नमामि सर्वलोकरक्षणव्रतान् ॥ ४ ॥
		</p>
	</div>
	<div>
		<p>
			वेदशास्त्रसंप्रदायपालने धृतव्रतान् <br />
			विद्वदालिगीयमानपाण्डितीविभूषितान् ।<br />
			श्रीशिवाभिनवनृसिंहभारतीगुरूत्तमान् <br />
			चिन्तयामि शिष्यहृत्तमोविवस्वतोऽनिशम् ॥ ५ ॥
		</p>
	</div>
	<div>
		<p>
			दम्भदर्पवर्जितानशेषलोकवन्दितान् <br />
			कुम्भजन्मनस्समस्तवेदशास्त्रवारिधेः ।<br />
			श्रीशिवाभिनवनृसिंह भारतीयतीश्वरान् <br />
			संस्मरामि संयमीन्द्रसेव्यपादपङ्कजान् ॥ ६ ॥
		</p>
	</div>
	<div>
		<p>
			भूमिपालवन्दितानपूर्ववाग्झरीयुतान् <br />
			कामितेष्टदायकान् प्रपन्नलोकपङ्कये ।<br />
			श्रीशिवाभिनवनृसिंह भारतीगुरूत्तमान् <br />
			भावयामि भद्रपूगदायिदिव्यवीक्षणान् ॥ ७ ॥
		</p>
	</div>
	<div>
		<p>
			शारदाशशाङ्कमौलिविघ्नराजपूजकान् <br />
			शारदेन्दुतुल्यकीर्तिशालिनश्शिवङ्करान् ।<br />
			श्रीशिवाभिनवनृसिंह भारतीजगद्गुरून् <br />
			शीलयामि शान्तिदान्तिमुख्यसंपदाप्तदे ॥ ८ ॥
		</p>
	</div>
</body>
</html>
