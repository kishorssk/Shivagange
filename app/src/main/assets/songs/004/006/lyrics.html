<!DOCTYPE html>
<html lang="en">
<head>
	<meta charset="utf-8">
	<link rel="stylesheet" href="../../../style/style.css">
</head>
<body>
	<h2>॥ धर्म शास्त स्तोत्रम् ॥</h2>
	<div>
		<p>
			जगत्प्रतिष्ठाहेतुर्यः धर्मः श्रुत्यन्तकीर्तितः ।<br />
			तस्याऽपि शास्ता यो देवः तं सदा समुपाश्रये ॥ १ ॥
		</p>
	</div>
	<div>
		<p>
			श्रीशङ्करार्यैर्हि शिवावतारैः धर्मप्रचाराय समस्तकाले ।<br />
			सुस्थापितं श्रृङ्गमहीध्रवर्ये पीठं यतीन्द्राः परिभूषयन्ति ॥ २ ॥
		</p>
	</div>
	<div>
		<p>
			तेष्वेव कर्मन्दिवरेषु विद्यातपोधनेषु प्रथितानुभावः ।<br />
			विद्यासुतीर्थोऽभिनवोऽद्य योगी शास्तारमालोकयितुं प्रतस्थे ॥ ३ ॥
		</p>
	</div>
	<div>
		<p>
			धर्मस्य गोप्ता यतिपुङ्गवोऽयं धर्मस्य शास्तारमवैक्षतेति ।<br />
			युक्तं तदेतद्ध्युभयोस्तयोर्हि सम्मेलनं लोकहिताय नूनम् ॥ ४ ॥
		</p>
	</div>
	<div>
		<p>
			कालेऽस्मिन् कलिमलदूषितेऽपि धर्मः<br />
			श्रौतोऽथं न खलु विलोपमाप तत्र ।<br />
			हेतुः खल्वयमिह नूनमेव नाऽन्यः<br />
			शास्ताऽस्ते सकलजनैकवन्द्यपादः ॥ ५ ॥
		</p>
	</div>
	<div>
		<p>
			ज्ञानं षडास्यवरतातकृपैकलभ्यं मोक्षस्तु तार्क्ष्यवरवाहदयैकलभ्यः ।<br />
			ज्ञानं च मोक्ष उभयं तु विना श्रमेण प्राप्यं जनैः हरिहरात्मजसत्प्रसादात् ॥ ६ ॥
		</p>
	</div>
	<div>
		<p>
			यमनियमादिसमेतैः यतचित्तैर्योगिभिः सदा ध्येयम् ।<br />
			शास्तारं हृदि कलये धातारं सर्वलोकस्य ॥ ७ ॥
		</p>
	</div>
	<div>
		<p>
			शबरगिरिनिवासः सर्वलोकैकपूज्यः नतजनसुखकारी नम्रहृत्तापहारी ।<br />
			त्रिदशदितिजसेव्यः स्वर्गमोक्षप्रदाता हरिहरसुतदेवः सन्ततं शं तनोतु ॥ ८ ॥
		</p>
	</div>
</body>
</html>
