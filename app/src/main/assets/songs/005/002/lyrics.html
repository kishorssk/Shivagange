<!DOCTYPE html>
<html lang="en">
<head>
	<meta charset="utf-8">
	<link rel="stylesheet" href="../../../style/style.css">
</head>
<body>
	<h2>॥ शिवपञ्चरत्नस्तुतिः ॥</h2>
	<div>
		<p>
			जटाजूटरम्यं तपस्सारगम्यं परानन्दरूपं हृताशेषपापम् ।<br />
			धनाधीशबन्धुं दयासारसिन्धुं भज स्वान्त शर्वं जितानङ्गगर्वम् ॥
		</p>
	</div>
	<div>
		<p>
			अहिब्रह्मसूत्रं श्रितोमार्धगात्रं स्तुवद्धर्मराजं भवाभावबीजम् ।<br />
			शरच्चन्द्रभासं लसन्मन्दहासं भज स्वान्त शर्वं जितानङ्गगर्वम् ॥
		</p>
	</div>
	<div>
		<p>
			क्षपानाथभूषं सुधास्यन्दिभाषं महाकालकालं नमन्मौनिजालम् ।<br />
			सुधाशाग्रगण्यं त्रिलोकीशरण्यं भज स्वान्त शर्वं जितानङ्गगर्वम् ॥
		</p>
	</div>
	<div>
		<p>
			अपर्णाभिनन्द्यं सुरेशादिवन्द्यं श्रितामर्त्यवृक्षं कृपापूरिताक्षम् ।<br />
			त्रयीमौलिमान्यं तमाद्यन्तशून्यं भज स्वान्त शर्वं जितानङ्गगर्वम् ॥
		</p>
	</div>
	<div>
		<p>
			भिदावादिदूरं पुरध्वान्तसूरं परिध्वस्तमोहं मुनिस्वान्तगेहम् ।<br />
			मनोज्ञोक्षकेतुं भवाम्भोधिसेतुं भज स्वान्त शर्वं जितानङ्गगर्वम् ॥
		</p>
	</div>
</body>
</html>
