<!DOCTYPE html>
<html lang="en">
<head>
	<meta charset="utf-8">
	<link rel="stylesheet" href="../../../style/style.css">
</head>
<body>
	<h2>॥ श्रीसुब्रह्मण्यभुजङ्गप्रयातस्तुतिः ॥</h2>
	<div>
		<p>
			महेशाननाब्जार्कमर्धेन्दुफालं<br />
			महाविघ्नवाराशिकुम्भप्रभूतम् ।<br />
			महेन्द्रादिसेव्यं प्रणम्रान्तरङ्गं<br />
			महापापदाहं महेभास्यमीडे ॥ १ ॥
		</p>
	</div>
	<div>
		<p>
			अपस्मारमुख्यान्क्षणाद्रोगवर्यान्<br />
			हरन्तं नतानां निजाङ्घ्रिप्रणामात् ।<br />
			भजेसूनुमाद्यस्य वैद्यस्य शम्भो-<br />
			रबोधामयस्य प्रशान्त्यर्थमारात् ॥ २ ॥
		</p>
	</div>
	<div>
		<p>
			अवज्ञाय खेलां चरन्तं कुमारं<br />
			महेशं प्रणन्तुं विधिः सम्भ्रमेण ।<br />
			गतोऽन्तः पुनर्निष्क्रमन्येन कारा-<br />
			गृहं प्रापितस्तं भजे तारकारिम् ॥ ३ ॥
		</p>
	</div>
	<div>
		<p>
			कथं चन्द्रतुल्यं मुखं ते वदामः<br />
			कलङ्केन हीनं तथा कृष्णपक्षे ।<br />
			क्षयेनापि नम्रान्तरध्वान्तभेदा-<br />
			त्ततस्तद्विशिष्टं गुहेशानसूनो ॥ ४ ॥
		</p>
	</div>
	<div>
		<p>
			कदाहं निरीहो हृदम्भोजमध्ये<br />
			पयोजाभये कुक्कुटं शक्तिवर्यम् ।<br />
			करैः सन्दधानं सदा वीक्षमाणो<br />
			मुदं पारशून्यां भजे कार्तिकेयम् ॥ ५ ॥
		</p>
	</div>
	<div>
		<p>
			विवेकं विरक्तिं शमादेश्च षट्कं<br />
			मुमुक्षां च सम्प्राप्य कृत्वा विचारम् ।<br />
			दृढं बोधमाप्स्ये कदा वेदशिर्षैः<br />
			कृपां कुर्वनाथे मयीशानसूनो ॥ ६ ॥
		</p>
	</div>
	<div>
		<p>
			जनन्याः प्रसूतेः स्थलं वासभूमिः<br />
			पितुश्चेति शैलं न जह्यां कदापि ।<br />
			इतीवानतालेः प्रबोधाय शैले<br />
			वसन्तं सदा पार्वतीपुत्रमीडे ॥ ७ ॥
		</p>
	</div>
	<div>
		<p>
			जनानां शयानं सदा हृद्बिले तं<br />
			भुजङ्गं मनःसंज्ञमारान्निहन्तुम् ।<br />
			मयूरं भुजङ्गस्य भोक्तारमास्ते<br />
			समारुह्य नित्यं भवाञ्शम्भुसूनो ॥ ८ ॥
		</p>
	</div>
	<div>
		<p>
			नतानामभीष्टानि दातुं विचित्रा-<br />
			ण्यलं शक्तिरस्तीति सम्बोधनाय ।<br />
			अजस्रं वहन्तं करे शक्तिमीडे<br />
			पराशक्तिपुत्रं कृपावारिराशिम् ॥ ९ ॥
		</p>
	</div>
	<div>
		<p>
			निवार्याशु रोगान्समस्तान्स्वभक्तान्<br />
			कृपापाङ्गलेशैः सदा पालयन्तम् ।<br />
			सदारं सवाहं सभृत्यं सशिष्यं<br />
			सदा भावये षण्मुखं हृत्सरोजे ॥ १० ॥
		</p>
	</div>
	<div>
		<p>
			पुरा तारकं सिंहवक्त्रं च शूरं<br />
			जघानाजिमध्ये सुराणां कृते यः ।<br />
			महेशात्मजं ह्यौरसं भक्तवश्यं<br />
			पुलिन्दात्मजास्वान्तचोरं भजेऽहम् ॥ ११ ॥
		</p>
	</div>
	<div>
		<p>
			महेशस्य पञ्चाननस्याम्बिकाया<br />
			मुखानां प्रमोदं निजास्ये क्षणाद्यः ।<br />
			प्रदातुं षडास्यो बभूवैकदा तं<br />
			गुहं गन्धशैलाधिवासं भजेऽहम् ॥ १२ ॥
		</p>
	</div>
	<div>
		<p>
			मुखेनाब्जमिन्दुं स्मितेन म्रदिम्ना<br />
			करस्य प्रवालं गतेनेभराजम् ।<br />
			हसन्तं हरिन्नाथसंसेविताङ्घ्रिं<br />
			सदा मानसे कुर्महे कार्तिकेयम् ॥ १३ ॥
		</p>
	</div>
	<div>
		<p>
			यमाहुर्जनाः प्राकृता देहमात्रं<br />
			हृषीकाणि केचिज्जगुश्चित्तमन्ये ।<br />
			तमात्मानमानन्दसच्चित्स्वरूपं<br />
			सदा भावये पार्वतीप्रेमपात्रम् ॥ १४ ॥
		</p>
	</div>
	<div>
		<p>
			यमिच्छन्ति वेत्तुं मखैर्वेदपाठै-<br />
			स्तथा दानतश्चोपवासैश्च विप्राः ।<br />
			तमत्यन्तगूढं मयूराधिरूढं<br />
			भजे नीलकण्ठस्य पुत्रं पवित्रम् ॥ १५ ॥
		</p>
	</div>
	<div>
		<p>
			विबोधाख्यमुद्रायुतस्यात्मयोने-<br />
			र्वियोगो न मे जातु भूयादितीव ।<br />
			समुद्रस्य तीरे निवासं सदा यः<br />
			करोत्यादरात्तं गुहं संश्रयेऽहम् ॥ १६ ॥
		</p>
	</div>
	<div>
		<p>
			सुरारिष्वजस्रं शराणां प्रमोक्षं<br />
			विधातुं शराणां वने यो बभूव ।<br />
			सुरारात्यमित्रं पुरारातिपुत्रं<br />
			सुरेन्द्रात्मजाप्राणकान्तं भजे तम् ॥ १७ ॥
		</p>
	</div>
	<div>
		<p>
			विधातुं स्तुतिं ते विधीन्द्रेशमुख्या<br />
			न शक्ताः किमत्रास्ति सामर्थ्यमस्य ।<br />
			तथाप्यादराच्चित्तचाञ्चल्यतो वा<br />
			कृतं मत्प्रयत्नं सहस्वेशसूनो ॥ १८ ॥
		</p>
	</div>
	<div>
		<p>
			भुजङ्गाख्यवृत्तेन क्लृप्तां स्तुतिं ये<br />
			पठन्त्यादराच्छ्रद्धया शुद्धचित्ताः ।<br />
			सुपुत्रायुरारोग्यविद्यावतस्ता-<br />
			न्कुरुष्वेशसूनो मया प्रार्थितस्त्वम् ॥ १९ ॥
		</p>
	</div>
</body>
</html>
