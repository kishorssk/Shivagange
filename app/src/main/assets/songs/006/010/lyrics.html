<!DOCTYPE html>
<html lang="en">
<head>
	<meta charset="utf-8">
	<link rel="stylesheet" href="../../../style/style.css">
</head>
<body>
	<h2>॥ श्रीकालान्तकाष्टकम् ॥</h2>
	<div>
		<p>
			कमलापतिमुखसुरवर-<br />
			पूजित काकोलभासितग्रीव ।<br />
			काकोदरपतिभूषण<br />
			कालान्तक पाहि पार्वतीनाथ ॥ १ ॥
		</p>
	</div>
	<div>
		<p>
			कमलाभिमानवारण-<br />
			दक्षाङ्घ्रे विमलशेमुषीदायिन् ।<br />
			नतकामितफलदायक<br />
			कालान्तक पाहि पार्वतीनाथ ॥ २ ॥
		</p>
	</div>
	<div>
		<p>
			करुणासागर शम्भो<br />
			शरणागतलोकरक्षणधुरीण ।<br />
			कारण समस्तजगतां<br />
			कालान्तक पाहि पार्वतीनाथ ॥ ३ ॥
		</p>
	</div>
	<div>
		<p>
			प्रणतार्तिहरणदक्ष<br />
			प्रणवप्रतिपाद्य पर्वतावास ।<br />
			प्रणमामि तव पदाब्जे<br />
			कालान्तक पाहि पार्वतीनाथ ॥ ४ ॥
		</p>
	</div>
	<div>
		<p>
			मन्दार नतजनानां<br />
			बृन्दारकबृन्दगेयसुचरित्र ।<br />
			मुनिपुत्रमृत्युहारिन्<br />
			कालान्तक पाहि पार्वतीनाथ ॥ ५ ॥
		</p>
	</div>
	<div>
		<p>
			मारारण्यदवानल<br />
			मायावाराशिकुम्भसञ्जात ।<br />
			मातङ्गचर्मवासः<br />
			कालान्तक पाहि पार्वतीनाथ ॥ ६ ॥
		</p>
	</div>
	<div>
		<p>
			मोहान्धकारभानो<br />
			मोदितगिरिजामनःसरोजात ।<br />
			मोक्षप्रद प्रणमतां<br />
			कालान्तक पाहि पार्वतीनाथ ॥ ७ ॥
		</p>
	</div>
	<div>
		<p>
			विद्यानायक मह्यं<br />
			विद्यां दत्वा निवार्य चाविद्याम् ।<br />
			विद्याधरादिसेवित<br />
			कालान्तक पाहि पार्वतीनाथ ॥ ८ ॥
		</p>
	</div>
	<div>
		<p>
			कालान्तकाष्टकमिदं<br />
			पठति जनो यः कृतादरो लोके ।<br />
			कालान्तकप्रसादात्<br />
			कालकृता भीर्न सम्भवेत्तस्य ॥ ९ ॥
		</p>
	</div>
</body>
</html>
