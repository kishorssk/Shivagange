<!DOCTYPE html>
<html lang="en">
<head>
	<meta charset="utf-8">
	<link rel="stylesheet" href="../../../style/style.css">
</head>
<body>
	<h2>॥ श्रीकार्तिकेयस्तोत्रकदम्बम् ॥</h2>
	<div>
		<p>
			कार्तिकेय करुणामृतराशे<br />
			कार्तिके यतहृदा तव पूजा ।<br />
			पूर्तये भवति वाञ्छितपङ्क्तेः<br />
			कीर्तये च रचिता मनुजेन ॥ १ ॥
		</p>
	</div>
	<div>
		<p>
			अत्यन्तपापकर्मा<br />
			मत्तुल्यो नास्ति भूतले गुह भो ।<br />
			पूरयसि यदि मदिष्टं<br />
			चित्रं लोकस्य जायते भूरि ॥ २ ॥
		</p>
	</div>
	<div>
		<p>
			कारागृहस्थितं य-<br />
			श्चक्रे लोकेशमपि विधातारम् ।<br />
			तमनुल्लङ्घितशासन-<br />
			मनिशं प्रणमामि षण्मुखं मोदात् ॥ ३ ॥
		</p>
	</div>
	<div>
		<p>
			नाहं मन्त्रजपं ते<br />
			कुर्वे सेवां सपर्यां वा ।<br />
			नैसर्गिक्या कृपया<br />
			मदभीष्टं पूरयाशु तद्गुह भो ॥ ४ ॥
		</p>
	</div>
	<div>
		<p>
			निखिलानपि मम मन्तू-<br />
			न्सहसे नैवात्र संशयः कश्चित् ।<br />
			यस्मात्सहमानसुत-<br />
			स्त्वमसि कृपावारिधे षडास्य विभो ॥ ५ ॥
		</p>
	</div>
	<div>
		<p>
			यदि मद्वाञ्छितदाने<br />
			शक्तिर्नास्तीति षण्मुख ब्रूषे ।<br />
			तदनृतमेव स्यात्ते<br />
			वाक्यं शक्तिं दधासि यत्पाणौ ॥ ६ ॥
		</p>
	</div>
	<div>
		<p>
			मयूरस्य पत्रे प्रलम्बं पदाब्जं<br />
			दधानं ककुद्येव तस्यापरं च ।<br />
			सुरेन्द्रस्य पुत्र्या च वल्ल्या च पार्श्व<br />
			द्वयं भासयन्तं षडास्यं भजेऽहम् ॥ ७ ॥
		</p>
	</div>
	<div>
		<p>
			विवेकं विरक्तिं शमादेश्च षट्कं<br />
			मुमुक्षां च दत्वा षडास्याशु मह्यम् ।<br />
			विचारे च बुद्धिं दृढां देहि वल्ली-<br />
			सुरेन्द्रात्मजाश्लिष्टवष्र्मन्नमस्ते ॥ ८ ॥
		</p>
	</div>
	<div>
		<p>
			सुरेशानपुत्रीपुलिन्देशकन्या-<br />
			समाश्लिष्टपार्श्वं कृपावारिराशिम् ।<br />
			मयूराचलाग्रे सदा वासशीलं<br />
			सदानन्ददं नौमि षड्वक्त्रमीशम् ॥ ९ ॥
		</p>
	</div>
	<div>
		<p>
			स्वभक्तैर्महाभक्तितः पक्वदेहान्<br />
			समानीय दूरात्पुरा स्थापितान्यः ।<br />
			क्षणात्कुक्कुटादीन्पुनः प्राणयुक्तान्<br />
			करोति स्म तं भावयेऽहं षडास्यम् ॥ १० ॥
		</p>
	</div>
	<div>
		<p>
			रवजितपरपुष्टरव<br />
			स्वरधिपपुत्रिमनोऽब्जशिशुभानो ।<br />
			पुरतो भव मम शीघ्रं<br />
			पुरहरमोदाब्धिपूर्णिमाचन्द्र ॥ ११ ॥
		</p>
	</div>
	<div>
		<p>
			शतमखमुखसुरपूजित<br />
			नतमतिदानप्रचण्डपदसेव ।<br />
			श्रितजनदुःखविभेद-<br />
			व्रतधृतकङ्कण नमोऽस्तु गुह तुभ्यम् ॥ १२ ॥
		</p>
	</div>
	<div>
		<p>
			वृष्टिं प्रयच्छ षण्मुख<br />
			मय्यपि पापे कृपां विधायाशु ।<br />
			सुकृतिषु करुणाकरणे<br />
			का वा श्लाघा भवेत्तव भो ॥ १३ ॥
		</p>
	</div>
	<div>
		<p>
			महीजलाद्यष्टतनोः पुराणां<br />
			हरस्य पुत्र प्रणतार्तिहारिन् ।<br />
			प्रपन्नतापस्य निवारणाय<br />
			प्रयच्छ वृष्टिं गुह षण्मुखाशु ॥ १४ ॥
		</p>
	</div>
	<div>
		<p>
			पादाब्जनम्राखिलदेवताले<br />
			सुदामसम्भूषितकम्बुकण्ठ ।<br />
			सौदामनीकोटिनिभाङ्गकान्ते<br />
			प्रयच्छ वृष्टिं गुह षण्मुखाशु ॥ १५ ॥
		</p>
	</div>
	<div>
		<p>
			शिखिस्थिताभ्यां रमणीमणिभ्यां<br />
			पार्श्वस्थिताभ्यां परिसेव्यमानम् ।<br />
			स्वयं शिखिस्थं करुणासमुद्रं<br />
			सदा षडास्यं हृदि भावयेऽहम् ॥ १६ ॥
		</p>
	</div>
	<div>
		<p>
			भूयाद्भूत्यै महत्यै भवतनुजननश्चूर्णितक्रौञ्चशैलो<br />
			लीलासृष्टाण्डकोटिः कमलभवमुखस्तूयमानात्मकीर्तिः ।<br />
			वल्लीदेवेन्द्रपुत्रीहृदयसरसिजप्रातरादित्यपुञ्जः<br />
			कारुण्यापारवारांनिधिरगतनयामोदवाराशिचन्द्रः ॥ १७ ॥
		</p>
	</div>
</body>
</html>
