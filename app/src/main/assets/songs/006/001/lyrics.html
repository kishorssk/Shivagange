<!DOCTYPE html>
<html lang="en">
<head>
	<meta charset="utf-8">
	<link rel="stylesheet" href="../../../style/style.css">
</head>
<body>
	<h2>॥ श्रीमहागणेशपञ्चरत्नस्तोत्रम् ॥</h2>
	<div>
		<p>
			सरागलोकदुर्लभं विरागिलोकपूजितं<br />
			सुरासुरैर्नमस्कृतं जरापमृत्युनाशकम् ।<br />
			गिरा गुरुं श्रिया हरिं जयन्ति यत्पदार्चकाः<br />
			नमामि तं गणाधिपं कृपापयःपयोनिधिम् ॥ १ ॥
		</p>
	</div>
	<div>
		<p>
			गिरीन्द्रजामुखाम्बुजप्रमोददानभास्करं<br />
			करीन्द्रवक्त्रमानताघसङ्घवारणोद्यतम् ।<br />
			सरीसृपेशबद्धकुक्षिमाश्रयामि सन्ततं<br />
			शरीरकान्तिनिर्जिताब्जबन्धुबालसन्ततिम् ॥ २ ॥
		</p>
	</div>
	<div>
		<p>
			शुकादिमौनिवन्दितं गकारवाच्यमक्षरं<br />
			प्रकाममिष्टदायिनं सकामनम्रपङ्क्तये ।<br />
			चकासतं चतुर्भुजैर्विकासिपद्मपूजितं<br />
			प्रकाशितात्मतत्त्वकं नमाम्यहं गणाधिपम् ॥ ३ ॥
		</p>
	</div>
	<div>
		<p>
			नराधिपत्वदायकं स्वरादिलोकदायकं<br />
			ज्वरादिरोगवारकं निराकृतासुरव्रजम् ।<br />
			कराम्बुजोल्लसत्सृणिं विकारशून्यमानसैः<br />
			हृदा सदा विभावितं मुदा नमामि विघ्नपम् ॥ ४ ॥
		</p>
	</div>
	<div>
		<p>
			श्रमापनोदनक्षमं समाहितान्तरात्मनां<br />
			सुमादिभिस्सदार्चितं क्षमानिधिं गणाधिपम् ।<br />
			रमाधवादिपूजितं यमान्तकात्मसम्भवं<br />
			शमादिषड्गुणप्रदं नमाम्यहम् विभूतये ॥ ५ ॥
		</p>
	</div>
	<div>
		<p>
			गणाधिपस्य पञ्चकं नृणामभीष्टदायकं<br />
			प्रणामपूर्वकं जनाः पठन्ति ये मुदा युताः ।<br />
			भवन्ति ते विदां पुरः प्रगीतवैभवा जवात्<br />
			चिरायुषोऽधिकश्रियः सुसूनवो न संशयः ॥ ६ ॥
		</p>
	</div>
</body>
</html>
